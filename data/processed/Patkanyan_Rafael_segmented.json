[
    "ԶԱՐՄԱՅՐ ՆԱՀԱՊԵՏԻ ՄԱՀԸ\nԱմպը եկավ ծածկեց սարերն ու ձորեր,Չէր տեսնվիլ պատերազմի դաշտերը,Մեգ մառախուղ կիջներ Իդա լեռներեն,Գիշերային մութը պատեց դիերը:\nՀյուսիսային հողմը փչեց սաստկագին,Հազարամյա կաղնին շարժեց դողացուց,Ամպի միջեն փայլատակեց փայլակը,Ակոսի պես պատռեց խավար երկինքը,Դիակներու հըռնչյունը չէր լսվիր,Քամին հեռու կտաներ սաստիկ փչելով,Ամպի գոռալն կդղըրդեր երկիրը,Մրրիկ, կայծակ խառնակված էր օդումը:\nՀեռվանց կու գայր լաց ու սգո ձայները,Տրոյացվոց և կամ հունաց բանակին,Ամենեքյան յուրյանց մեռելն կ’պտռեն,Այն չար օրը շատ կոտորվածք էր եղել:\nՃրագներով, լապտերներով կու պտռեն,Մարդոց, որդվոց մարմինները կանայքը,Ոմանք շալկած կը տանեին մեռելը,Որն որ առաջ կու գտնեին արյան մեջ,Ով ուներ տեր կու գտնվեր դիակը,Դագաղներով կը տանեին այրելու,Մայրը, քույրը, կինը, դուստրը միասին,Յուր մեռելի կու տան վերջին պատիվը:\n\nԱմպերու մեջ չկան աստղեր, խավար է,Սև քող պատյալ սգավոր է երկինքը,Քամին փչեց լապտերներուն` մթնացավ,Պատերազմի տեղը բռնեց լռություն:\nԲայց հեռուեն այն ի՞նչ լույս որ կերևի,Իդա սարի կողմեն մեկ լույս կը փայլե,Լույսն անդադար շարժման մեջ է քամիեն,Այլ կվառվի և չորս կողմը լույս կու տա:\nՍարի տակը կու երևի մեկ ճրագ,Որ լապտերով կախված էր այն կաղնիեն:\nԱրդյոք ո՞վ կա այն մութ գիշեր այն տեղը,Երևի որ պտռող չունի, անտեր է:\nԿաղնո տակը փռած էր մեկ լայն մորթի,Կամ առյուծի էր այն, ընձու, կամ վագեր,Վրեն պառկած էր կարեվեր քաջ զինվոր,Մահու քրտինք տվել էր բոլոր մարմինը:\nԵրկու ձեռքով բռնել էր յուր մեկ կողքը,Կամենում էր յուր արյունը դադարեցնել…Միտքը բերեց յուր սիրելի Հայաստան:\nՀոգվոց հանեց ցաված սրտի խոր տեղեն:\nՄիտքը բերեց յուր կարոտյալ հայրենին,Նորոգվեցան յուր խոցերու ցավերը,Արյունը հորդ բխեց խոր-խոր խոցերեն,Այլ չմնաց այնուհետև կենաց հույս:\n\nՎեր նայեցավ, տեսավ լուսով լապտերի,Ծառի ճյուղքեն կախված էր յուր աղեղը,Կապարճը լի նետյուք ընկած գետինը,Սուրը մոտն էր, բայց անպիտան` յուր տիրոջ:\nՄոտը կանգնած էր միայն յուր երիվայր,Շուտ-շուտ շնչով խըրխնջալով կը փչեր,Ոտքով հողը փորփըրելով վեր ու վայր,Յուր տիրոջը ցավոց կլիներ ցավակից:\nԱռանց ձայնի, առանց լեզվի, որպես թեԿասեր տիրոջ հավատարիմ կենդանին.— Մի՛ պառկիր դու այս մութ, խավար ղաշտումը,Մի՛ մնար դու այս կաղնու տակ այս գիշեր:\nՎե՛ր կաց, հեծիր շուտ իմ վրեն, ի՛մ իշխան,Ես կը տանեմ քեզ քո երկիր հայրենի,Ես չորս ոտքըս կը տարածեմ գետինը,Կը ցածացնեմ մեջքս, որ դու հեշտ նստիս:\nԵս բերնովս կը բռնեմ քո թևիցը,Կը բարձրացնեմ, կը լինիմ քեզ օգնական,Մի՛ մնար այս օտար, հեռի երկրումը,Երթա՛նք հասնինք քո հայրենին Հայաստան:\nԱ՛խ քաշեց այն սաստիկ խոցված Զարմայրը,Հուր բոց բխեց խորոց հոգվույն և սրտին:\nՎազեց արյուն լայնաբերան խոր խոցեն,Խավար մահու պատեց աչքին և սրտին:\n— Ասաց` արի՛, իմ քաջ ընկեր մտերիմ,Արի՛, ազնիվ իմ երիվար, իմ նըժույգ,Ես չեմ կարող մյուս անգամ քեզ հեծնել,Թամքիդ վերա առաջվա պես այլ նստել:\nԱսպանդակիդ այլ չեմ կարող ոտ դնել,Եվ ոչ ձեռքով սանձդ բռնել մետաքսյա.Այլ չեմ կարող քեզ հետ շրջիլ սար ու ձոր,Պիտի մնամ կարոտ կանանչ դաշտերուն:\nՔանի՞ անգամ մենք պատերազմ ենք տեսած,Քեզ հետ մտել, քեզ հետ ողջմամբ դուրս եկած,Ինձ շատ անգամ ծառայել ես մտերիմ,Մեկ անգամ ևս կատարյա իմ պաշտոնը,Մեկ մոտ արի, ա՛ռ իմ հետին ողջույնը,Սանձդ առնում այդ աներկյուղ քո գլխեն,Մեկ համբուրեմ արտասվալից աչքերըդ,Իմ ողջույնս տար հայրենի մեր երկիր:\nԳնա՛, դարձի՛ր, շուտով հասիր Հայաստան,Որուն կարոտ պիտի մընամ այս տեղըԳընա մեր տուն, Արմավիրին տար համբավ,Որ չըսպասե յուր իշխանի դառնալույն:\nՈրդվույս տեսնես, ասա` չունիս այլ դու հայր,Հայաստանն է այսուհետև քո ծնող,Ասա` հայոց ձեր նահապետը Զարմայր,Գետին դրեց յուր երկսայրի սուսերը:\nԱսա` հայոց ձեր նահապետ ԶարմայրըՁեռին չունի ահեղ գեղարդ և վահան,Ասա` հայոց ձեր նահապետ Զարմայրը,Այլ չէ կարող հըրաման տալ յուր զորաց:\nԱսա` հայոց ձեր նահապետ Զարմայրը,Չէ առաջնորդ քառսուն հազար բանակի.Քաջ հայերը ցիրցան եղան դաշտի մեջ,Ոչ ոք տեսավ յուր իշխանի մեռնելը:\nԲայց երբ տեսնես դու նորահարս սևորած,Որ գրկի մեջ մեկ հատ տղա ունենա,Որ աչքերեն թափում լինի արտասուք,Ու դաշտի մեջ պտռում լինի գերեզման,Ու իմ անունս հիշում լինի անդադար,Ու երեխին ասում լինի մշտապես,Թե դու որբ ես ու հայր չունիս աշխարհի,Այսուհետև քեզ չի ճանչընար Հայաստան.Այսուհետև դու մի՛ տեսնիր Արմավիր,Այսուհետև մի՛ հիշիր դու այն օրը,Որ քեզ իշխան ազգի կոչեց Հայաստան, —Իմացի՛ր, որ նա իմ կինն է խղճալի:\nՄենակ նըրան մի՛ պատմիր դու իմ մահը,Նա չէ կարող լսել այդ սև համբավը,Թող չկաթե նորա աչքեն արտասուք,Թող թաց չանե նա արտասվոք սև հողը:\nՆըրան ասա՛, իմ սիրական սիպտակ ձի,Թե քո մարդը օտար երկիր հեռավոր,Ա՛յլ գեղեցիկ աղջըկան հետ պըսակվեց,Քեզ մոռացավ, ո՛չ հիշեց քո անունը:\nԱսա՛ նըրան, իմ սիրական սիպտակ ձի,Թե քո մարդը Իդա սարի տակումը,Նըշանածին առավ գիրկը պառկեցավ,Աչքը խըփեց, քաղցր քնով քնեցավ:\nԱսա՛ նըրան, իմ սիրական սիպտակ ձի,Թե քո մարդը փեսայի պես պառկեցավ,Հարսանիքն էր Իդա լերին հովտաց մեջ,Հարսնարանը դիակներով զարդարած,Առագաստն էր երկնից կապույտ կամարը,Ճրագները` հրեղեն փայլակ և կայծակ,Անկողինն էր սառն ու խավար գեջ հողը,Նվագարան` ամպոց ահեղ գոռալը:\nՄատանին էր լայնաբերան գեղարդը,Հարսնացուն էր անհաղթելին Աքիլլես,Փեսավերն էր հին բարեկամ Մեմնոնը,Եվ հարսնաքույր` Պանթազեղե Ամազոն:\nԻմ զարդարանք եղավ կարմիր արյունը,Ողջագուրանք` դիոց մահու հըռընչյուն,Նշանվեցա սուր սլաքոք նետերու,Պսակվեցա պողովատիկ սուսերով:\n\nՇԻՆԱԿԱՆԻ ԱՌԱՎՈՏՅԱՆ ԵՐԳԸ\nԱ՛յ մարդ, այսօր շուտ քընեցար, ննջեցիր,Առավոտյան հով ժամանակն անցուցիր.Արեգակը ծովի ծայրեն ծագեցավ,Ջերմությունը ձորն ու դաշտը փըռվեցավ:\n\nԸնկերներդ վաղ արտերը գնացին,Ցորեն, գարին գերանդիով հընձեցին,Խուրձ կապեցին, բարդ բարդեցին դաշտումը,Նըստան հանգչիլ կաղնիների հովումը:\n\nԱ՛յ մարդ, վե՛ր կաց, սառը ջրով լվացվի՛ր,Գոտիդ կապե, գերանդիդ ա՛ռ, դաշտ հասի՛ր,Քանի հով է` հունձըդ արա արտումըդ,Հունձըդ հընձե, մի՛ ծուլանար գործումըդ:\n\nԽուրձըդ կապե, բարդըդ բարդե, տուն արի,Հանգստացիր, երբ քո հունձըդ կատարի.Բե՛ր գերանդիդ, կախե՛ պատեն քո տանը,Ես իրիկվան կը պատրաստեմ սեղանը:\n\nԱ՛ մարդ, հերիք ինչ որ այսօր քնեցար,Աչքըդ մեկ բա՛ց, տես թե ո՛րչափ ուշացար,Մեր դրացին վաղ անցկացավ կամուրջեն,Վաղ լըռել է մեր գզիրը ձայնելեն:\n\nԻ՞նչ ես պառկել, ի՞նչ ես քնել, սիրական,Արեգական շողը հասավ մեր դըրան,Մի՛ ծուլանար ժամանակդ խնայե՛,Այն պիտի մեզ բոլոր ձմեռը կերակրե:\n\nՇԻՆԱԿԱՆԻ ԵՐԵԿՈՅԱՆ ԵՐԳԸ\nՄարդըս եկավ, եկավ դաշտից` դաշտիցը,Կանաչ դաշտից, դալար դաշտից տուն եկավ,Տուն եկավ ու դուռը դըրեց` նըստեցավ,Շալկին խուրձ էր, խուրձ` ցորենի արտիցը:\n— Խուրձըդ վե՛ր դիր, թո՛ղ բաց անեմ թոկերը,Մեջքեդ առնում այդ սուր, այդ սուր գերանդին,Սուր այդ, սուր այդ գերանդիով հնձել ես,Հընձել ես ու խուրձ կապել ես ցորենը:\nԱ՛խ, ճակատըդ թաց է եղել քրտինքով,Թո՛ղ ճակատըդ, թող որ սըրբեմ իմ ձեռով.Իմ ձեռովըս գոտիդ բացեմ` խուրձըդ առնում իմ ձեռով,Խուրձըդ առնում` ծանըր բեռըդ շալակեդ:\nՍառը ջըրով ձեռըդ լըվա՛, ոտքըդ լվա, երեսըդ,Ձեռքիդ, ոտքիդ ես ջուր կածեմ, երբ լվանաս երեսըդ.Սըրբե՛ ձեռքով քո երեսեդ քըրտինքըդ.Գլուխդ լվա` սառը ջըրով, ձեռքըդ, ոտքըդ, երեսըդ:\nԵս քեզ համար հաց թխեցի, սիպտակ, փափուկ գարեհաց,Ես քեզ համար պատրաստել եմ կաթն ու կարագ ու պանիր,Գառան մըսեն շամփրի վըրա խորոված,Կասկարայով գառան միսը տապակած:\nԿուժը լիքը կարմիր գինին դըրած է,Իմ ձեռագործ կըտավ սուփրան փըռած է.Ձեռըդ լվա՛. հանգստացի՛ր իմ սիրակա՛ն ամուսինԼուսնյակը երևում է երկնքումը փայլելով,Պատուհանեն լույս է ձգել սուփրի վըրա շողալով,Երևում է հացն ու կաթը, պանիրը,Երևում է կարմիր գինվո սափորը.Մեկ ես, մեկ դու, մեկ պահապան հրեշտակը,Ուտենք, խմենք, ու գոհանանք արարչեն,Հանգստանանք աշխատանքեն, որ քաշեցինք ցերեկը:\n\nՕՐՈՐՈՑԻ ԵՐԳ ԳՅՈՒՂԱԿԱՆ ԱՅՐԻ ԿՆՈՋ\nՔընե՛, քընե՛, սիրուն որդի, քու մոր սըրտին ըսփոփանք,Քեզ օր կասեմ տըխուր ձենով, օր-օր, օրեր ու շատ կյանք:\nՕրորոցըդ ձեռով շարժեմ, բերնով երեսդ համբուրեմ,Քեզ շատ օր-օր, քեզ շատ օրեր, քեզ շատ արև կու երգեմ:\nԱչքըդ փակե՛, այդ լուսափայլ աստղի նըման փայլածը,Որ մինչև այդ երկնքումը երևում է ցոլածը:\nԱչքիդ շողը սիրտս է ծակում, նորոգում է իմ խոցը,Աչքըդ փակե՛, իմ սիրական հերի՛ք սըրտիս այրածը:\nԱչքըդ փակե՛, քաղցր քընե՛, քեզ օր կասեմ ես լալով,Հորըդ բանը իմաց կանեմ, դու ականջ դիր նիրհելով.Հայրըդ զորեղ երիտասարդ, առավ բակեն գութանը,Լըծեց երկու զույգ եզները իր սրածայր արորը.Գընաց դաշտը երգ հնչելով, երգ ասելով և լալով:\n— Ինչի՞ համար սուգ ես անում, սուգ արտասվոք և լալով,Ասաց հորըդ հարևանը` աչքեն առուք վազելով.Եզներըդ գեր, գեր ու պարարտ վազ ի վազ են դեպ դաշտըՇա՛տ կու վարեն, շա՛տ կու հերկեն, շա՛տ կու կամեն քու արտը,Արեգակը մայր չի մտած դու կը դառնաս արորեն,Քեզ Զանանը առաջ կու գա գըրկում բըռնած երեխեն:\n\nԳորգին երգով հարևանին այսպես տվեց պատասխան.«Եզներըս չեն ինձ մնալու, իմ աչքի լույս հարևան.Օրավարըս ես չեմ կարող այսօր վերջը հասցընել,Պիտի մնա հող ու արտըս անվարուցան, անայցել.Դիակիս մոտ գեր ու պարարտ իմ եզները վիզը ծուռՊիտի մնան, թե ո՞վ նոցա երեկոյին կու տա ջուր»:\nՀարևանը աչքը արցունք մեզ սև համբավը բերեց.Թե` շու՛տ արեք, եկեք տեսեք, թե ձեզ Գորգին ի՞նչ արեց:\nԻ՞նչ ես արել, գանք ու տեսնենք, վա՛յ մեր անբախտ աչքերուն,Նետը ցըցված է սըրտիդ մեջ, տակըդ ճապաղ քու արյուն:\nՆետը ցըցված քու սըրտի մեջ, օդը ճեղքեց, գիծ արավ.Գիծը սև էր երկնքումը, աչքըս ծառի մոտ տարավ,Ծառի հետնեն թաք կեցած էր մեր գեղացվոց թըշնամին,Մեր գեղացվոց հին ատելին, տավարի գող Եզիդին:\n\nԴու սիրական սիրուն որդի, քընե՛, քընե՛, զորանաս,Քու մոր համար մըխիթարիչ ու ըսփոփիչ մեծանաս:\nՄիտքըդ պահե քու հոր արտը, գեր ու պարարտ եզները.Միտքըդ պահե մաճն ու սամիք և սըրածայր արորը.Երբ մեծանաս, երթաս դաշտը, ուզես վարել քու արտը,Քու մոր համար ուսով բերել ցորնի խուրձը ու բարդը,Առաջ գընա՛, գետը անցիր այն սըրահոս Արաքսեն,Գընա՛ գըտի՛ր այն Եզիդուն, որ այն ծառի ետևենՆետը քաշեց, օդը պատռեց, քու հոր կյանքը սև արեց.Թո՛ղ Գորգիի եզները տա, որ այն օրը փախցըրեց:\nԳեր ու պարարտ քու եզները սայլի՛ն լծե, սիրական,Դարձի՛ր սրբե՛ քու մոր աչքեն այս արտասուք տըրտմության:\nՔաղցր ձենով երգ հընչելով, երգ երգելով տու՛ն արի…Ա՛խ, ե՞րբ կըլնի, որ մեծանաս — իմ բաղձանքը կատարի:\nԱյժմ քընե՛, աչքըդ խըփե՛, հանգստացի՛ր, օր-օր-օր.Թող քու մայրը աչքեն թափե արտասուքը յուր հորդոր:\n\nՈՒՆԱՅՆՈՒԹՅԱՆ ՎՐԱ\nԻ՞նչ ես ջարդում անձըդ, է՛յ մարդ, ցավերով,Գլխիդ բարդում գանձըդ անթիվ նավերով.Արի՛, աղբեր, իմ խրատին դու մի՛տ դիր,Հոգս ու ջաֆեդ ա՛ռ քեզանից ու ե՛տ դիր:\n\nՄերկ ու թեթև դու էս աշխարհ եկել եսԲեռան տակը մեջքըդ ինչո՞ւ թեքել ես,Ժանգ արծաթի խաթրին դու քեզ գերել ես,Դեղին ոսկու սիրուն հոգվով մեռել ես:\n\nԴիպակ շորեր, անգին քարեր, գանձ ու գահԵ՞րբ ես տեսել, որ մարդուս անեն անմահ,Նահախ պըտրում ես արծաթի մադանը,Որ արժան է օխտը գազ քու քաթանը:\n\nԷսօր, էգուց քեզ կու գրկե պատանքըՈւ չի փրկիլ մահից ոսկին, ո՛չ հանքը:\n\nԳԱՆԳԱՏ ԲԱՂԴԵՆ\nԱ՛յ իմ չար բախտ, քեզ ի՞նչ ասեմ, արդյոք քեզ ի՞նչ անուն տամ,Թե կույր ասեմ` իրավ կույր ես, բայց այդ դեռ չէ բավական.Դու անմիտ ես, դու հիմար ես, նախանձոտ ես չափազանց,Դու աստված չե՛ս, ինչպես կոչեց քեզ հին դարը դյուցազանց,Կույր է և քո թշվառ կյանքը և այդ պաշտոն տվողը,Ոչ բախտ, այլ աղբ քեզ չէի տալ` պարարտացնել կոշտ հողը,Այդպե՞ս խըղճով կատարում ես Արամազդա պատվերը,Ա՛խ, թե իջներ նա երկնիցը, տեսներ առատ հունձերըՔու այլանդակ սերմնացանին, էլ ի՞նչ սուր-սուր նա սլաքներՊիտի շաղ տար քու գըլխին…Քեզ շատ անգամ ես տեսել եմ երիզապինդ աչքերով,Կու՞յր ես արդյոք, թե՞ գիտությամբ ման ես գալիս այդ կերպով.Բայց կուզեի, որ դու մեկ օր հանգամանքե ըստիպված`Այս աշխարհքը ծայրե ի ծայր մեկ ժուռ գայիր աչքաբաց,Ի՞նչ ահարկու տեսարաններ պիտի բացվեր քո աչքին(Ցընորամիտ արարքովըդ լի են երկիր ու երկին). —Կը տեսնեիր մոլի վագրեր հովիվ դրած հոտերուն,Նենգ աղվեսներ, անհագ գայլեր միշտ անպակաս մոտերուն.Կը տեսնեիր դու ժիր մեղվանց բունը` արջի քանդելը,Բյուր մի անմեղ միջատների հացը` ծույլի ուտելը.Կը տեսնեիր դու վարուժան մենակ վու՛-վու՛ն կարդալիս —Նա իր սիրուն աղունակի կարճիկ կյանքիկն է լալիս,Ամպի մեջեն վեր սլացավ սըրաչ շահեն դեպի ծառ,Բռնեց սիրուն աղունակին, անխիղճ արավ չորս պատառ:\nԹողնենք մի կողմ անբաններին` բանականի մեջ մտնենք,Նույն զըրկանքը, նույն նեղություն անշուշտ, և հոն կըգտնենք,Տե՛ս դու, թշվառ հողագործի գարնանային վաստակը —Լափլիզեցին մարախները ցորնու նործիլ հասակը.Դորա ներհակ` նավահանգիստ մտավ նավը փարթամին,Ո՛չ մի վնաս չի հասցրուց նորան ուռուցիկ քամին:\nՏե՛ս այս խղճուկ իմ կըտրիճիս — առույգ, պարկեշտ ու գիտուն,Բայց հորական փող չունելով` հաճելի չէ՛ ամենուն.Սորան հավասար չեն հարգում իշխանին կամ հարստին,Բացեիբաց հեռանում են, որ սորա մոտ չի նըստին,Այլ նստում են նորա մոտը, որի ջիբը ոսկի կա,Չեն ամաչիլ աստված ասել հարստին, թե խոսքի գա...Ասա՛, խնդրեմ, ինչո՞վ մեղավ այն խեղճ գիտուն պատանին,Մի՞թե աղքատ աշխարհ գալը մարդիկ հանցանք համարին.Դըդմագլուխ իշխանորդին ինչո՞ւ ի վեր դասեցավ,Սոկրատեսի՞ արդյոք լեզվով հանկարծակի խոսեցավ…Ահա՛, այսպես չարութենով լցրել ես դու աշխարհքը,Մի՞թե չես գալ սարսափանքի` տեսնելով քո արարքը:\n\nԻՄ ՔՆԱՐԻՆ\nԱրի՛, քնա՛ր Ափրոտիտա, հնչե նորեն իմ ձեռքին,Ինչո՞ւ ընդ վայր կախ ես կեցած դու գլխաքաշ մունջ պատին,Ինձ պատվիրեց Անակրեոն լինել յուր ընտիր ժառանգ.Եվ այն անմահ յուր տաղերուն տալ անընդհատ արձագանք.Բայց ի՞նչ դու շուտ վհատեցար, կոշտ խուժանի խոսքերեն,Որք եղել են միշտ անարդար հենց Արամի օրերեն.Ուշ մի՛ դնիլ դատաստանին խակամիտ <հիմա>րին,Թե չէ, դու էլ ընկնելու ես, խղճուկ սոխակի օրին.Հնչե՛ ազատ, քեզ չէ դրած` ո՛չ նեղ սահման, ո՛չ կոպար,Ձայնըդ ձըգե, դեպի երկինք, թող քեզ լսե դիփ աշխարհ,Թո՛ղ ծիծաղի և կամ թո՛ղ լա, թո՛ղ սարսափի, զմայլի,Իսկ անազատ մեր աստղիկը միշտ վառ ու վառ կըփայլի.Նա կփայլի քանի ամպը նորան չի՛ ծածկել քողով,Մի՛ զարհուրիլ, շուտ կըցրվի թեթև ամպը մեղմ հողմով,Ա՛նձն իմ, օրհնե՛ այն աստվածը, որ շնորհել է քու բաժին`Ո՛չ գանձ, ո՛չ թագ, այլ յոթնաղի անուշ քնար մուսային:\n\nԻՄ ԵՐԳԸ\nՀեռացել եմ իմ մայրենի աշխարհից,Սերտ բարեկամք անջատած են ինձանից.Թառամում եմ ես այս օտար երկրումը,Մենակ բըսած ծաղկի նման դաշտումը:\nԿամաց-կամաց տարիները անցնում են,Մեզ նորոգած գարուն ամառ դարձնում են.Միայն մեր խեղճ կյանքը չունի ոչինչ նոր,Ինձ երեկը կըրկընվում է միշտ այսօր:\nԱսպարեզիս նեղ է ճամփան ու փըշոտ,Խեղճությունս համարում եմ ինձ ամոթ.Իմ վիճակին կարեկցություն մարդ չունի,«Դա, ասում են, իր կյանքումը դարդ չունի»:\nԵս դարդ ունիմ, դարդըս մեծ է ու պես-պես,Բայց չեն տեսնում ձեր աչքերը կարճատես:\nԵրբ ես մըտա անհյուրընկալ այս աշխարհ,Քանի րոպե բախտը ժըպտաց ինձ պայծառ.«Հա, ասացի, դարձել է իմ անիվը,Լըրացել է իմ վատ բախտի չար թիվը»:\nՀանկարծ` փըչեց անտուժելի հյուսիսին,Թառամեցուց վարդ, մանուշակ մայիսին.Այսպես չորցուց իմ նազելի հասակը,Իմ անողորմ, անագորույն վիճակը:\nԱ՛խ, մոտեցիր, օրհասական օ՛ր մահվան,Բե՛ր քու հետը սև հող ու նեղ գերեզման,Թո՛ղ սառ լինի իմ նոր տանը հատակը,Ծանր քարե` վրաս ծածկած վերմակը:\nԲայց, ա՛խ, երբ որ կանցնի ամիս ու տարի,Կը մամռոտի գերեզմանը այն քարի,Հետը անգամ չի մընալու իմ խաչին,Իմ անունը, իմ հիշատակ — կըկորչին.Բայց կուզեի թողնել այստեղ մի արձան,Որ դարեդար մընար ամուր, անկործան…Ես երգեցի երգ ոլորուն ու անուշ,Իմ քնարի ձայնն էր մեղմիկ ու քընքուշ.Մի՞թե այնքան անգութ կլինի Լետա գետ,Որ անունըս անգամ կանե նա անհետ:\n\nԵՐԿՈՒ ՔՈՒՅՐ\nՆմանություն\nՆվեր Սիմիոն Ամբարդանյանին\nՄեզնից շա՛տ առաջ կար մի թագավոր,Հոգվով դեռ արի, գլխով ալևոր,Մեծ ծով էր պատել նորա աշխարհը,Ոսկի ասացին գիտունք այն դարը,Ուներ նա երկու մատաղհաս աղջիկ,Մինը խիստ տգեղ, մյուսը` գեղեցիկ:\nՄի օր տգեղը ասաց մյուսին.«Երթանք ծովի ափ, քույրի՛կ, միասին»:\nՍիրունը գնաց առաջից տրտում,Տըգեղը հետնից ոխ պահած սրտում.Հազիվ թե ծովի ափին էր հասած,Իր սիրուն քըրոջ գըլորեց նա ցած:\nԿանչեց կիսամեռ սիրունը ջրից.«Քուրի՛կ իմ, քուրի՛կ, փրկե՛ ինձ մահից.Ես ունիմ տանը գեղեցիկ մանյակ,Ա՛ռ, էն քե՛զ լինի, պարգևե ինձ կյանք»…— Էն առանց քեզ էլ կարող եմ ստանալ,Ինձնից փրկություն դու բնավ մի՛ հուսալ: \n—«Քուրի՛կ, թե այդ էլ քեզ չէ բավական,Կուտամ քեզ ոսկի պըսակ պատվական»:\n— Էն առանց քեզ էլ կարող եմ ստանալ,Ինձնից փրկություն դու բնավ մի հուսալ: \n—«Քուրի՛կ, մի թողնիլ դու ինձ անտերունչ,Քեզ սիրուն փեսաս կուտամ անտրտունջ»:\nՏըգեղի սիրտը դարձել էր ժեռ քար,Քըրոջ խնդիրքը թողեց անկատար:\nՁկնորսը ծովը ձգեց մեծ ուռկան,Բըռնեց մարմինը սիրուն աղջըկան...Ջըրից հանեց, դըրեց ափի մոտ,Շատ ծաղիկ ցանեց վըրան ու շատ խոտ:\nՄի աշուղ անցավ, տեսավ աղջըկան,Լացեց ու առավ, դըրեց ուսի վրան,Տարավ իրա տուն այդ անգին գյուտը,Չորացուց նորա մարմնու դիփ հյութը:\nԳեղեցիկ տավիղ շինեց ոսկերից,Քաղցրաձայն լարեր հյուսեց մազերից.Երբ որ ամեն բան պատրաստեց կարգին,Գընաց արքունիք տավիղը ձեռքին:\nԵրբ մտավ դահլիճ շըքեղ զարդարած,Տեսավ տըգեղին փեսի մոտ կայնած.Բացեց բերանը, լարերին խփեց,Հյուրերի առջև քաղցրաձայն երգեց.«Հընչե՛ իմ տավի՛ղ, հնչե՛ համարձակ,Հարազատ քույրըս խըլեց իմ պսակ.Լըսե՛, իմ ծնո՛ղ, լըսե՛ սիրակա՛ն,Հարազատ քույրս խլեց իմ փեսան.Լըսե՛ ժողովու՛րդ, լըսե՛ անխըռով,Հարազատ քույրըս գըլորեց ինձ ծով»:\nՄյուս օր դահիճքը խարույկ շինեցին,Մահապարտ քըրոջ մեջը գլորեցին.Հուրը պըլպըլաց աղջիկը կանչեց.«Իմ մեղաց համար աստված ինձ պատժեց»:\n\nՕՐՈՐՈՑԻ ԵՐԳ\nՔու՛ն էղիր, պալաս, աչքըդ խուփ արա,Նախշուն աչքերուդ քուն թող գա վըրա.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nՕսկի խաչ վզիդ` քեզի պահապան,Նարոտ կապիլ է ծարեն տեր-պապան.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nՄավի հիլուններ կախիլ իմ ես ալ,Նազար չիս առնուլ, քու՛ն եղիր, մի՛ լալ.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nԱս քանի՞ մորըդ անքուն աչքովըԱնցիլ է օրեր օրոցքիդ քովը.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nՕրոցքըդ օրրիմ, օրով բոյ քաշիս,Մըղկըտան ծանով սիրտըս չի մաշիս.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nԴուն ալ քու՛ն էղիր, ինծի ալ քուն տուր,Սուրբ աստվածամայր (այս անունին) քուն տուր:\nՕր-օր-օր, պալաս, օր-օր ու նանի,Իմ (այս անունին) քունը կը տանի:\n\nԱՂԵՆ ՏԱ՞ՆՆ Է\n(Նմանություն)\nԶարմանք բան է, հենց գիտենասԱղեք տանը չեն նըստում,Իսկի չելավ վուր մի գըթնիմԱղալոին իր տընում:\n\n— Մի՛ արմանա, պարուն Սարգիս,Էս աշխարքի ադաթին,Իշխանք, գանա, դու խաբար չի՞ս,Վուր քասիբին կու ատին:\n\nԱռ օրինակ, թե մեծավուր,Ապալետնիրը ուսին,Գա դըրան մոտ, հարցնե աղին,«Տա՞նն է». — տանն է, կոսին:\n\nՆըրա էդնից մի փեշաքար,Էլի էն նոքրին հարցնե.«Տա՞նն է աղեն». կընծին տալովԽեղճին իսկույն դուս կոնե:\n\nԹե աղի մոտ լավ շուրերովԿու գաս` տանը կու գըթնիս.Վա՛յ թե չուխեդ հընացած է,Լավն էս է, տուն չի մըտնիս:\n\nԹե սալոպով աղջիկ պարոնԿու գա` թող ներս հրամայե,Թե ղաթիպով պառավ ՁալոնՀարցնե` կոսին տանը չէ:\n\nԹե վուր ձեռիդ քիսա բըռնած,Պարոնին փուղ բերիլ իս,Փառք ու պատվով ներս մըտնում իս,Գլխի վրա տիղ ունիս:\n\nԹե դուքանդար իս, հիսաբովՓուղի էդնից իս էկի,«Տա՞նն է աղեն». կոսին — հալաԺամիցը տուն չի էկի:\n\nԷս է հիմիկվա ադաթը.Կուզիս ջիգրից տըռաքի.Թե քասիբ իս` ջուրը նընկի,Թե խոջա իս` տու՛ն մըտի:\n\nՀԱՅ ԵՎ ՀԱՅՈՒԹՅՈՒՆ\nՈ՞վ է հայը. մի՞թե նա է, որ խոսում է հայ լեզվով,Եվ կամ` որի մականունը հանգում է յան մասնիկով,Որ ուտում է ամենայն օր ճաշին տոլմա ու փըլավ,Կամ` պարծանոք միշտ հագնում է հայի գըդակ ու հալավ:\n\nՈ՞վ է հայը, մի՞թե նա է, որ գընում է հայի ժամ,Ու տարենը հաղորդվում է խիստ սակավից` չորս անգամ,Որ կյանքումը պաս չի կերել, ծոմ էլ պահում է նույնպես,Հորանջելիս խաչ է կընքում` բաց բերանն ու երես:\n\nՈ՞վ է հայը. մի՞թե նա է, որ տեսնելիս տերտերին«Օրհնյա ի տեր» պատրաստ ունի ամեն րոպե իր բերնին,Որի համար մեծ ամոթ է, նաև մեղք է մահացու,Թե զատիկի թաթախմանը չուտե թերխաշ կարմիր ձու:\n\nՉէ, սի՛րելիս, ազգությունը չէ արտաքին արարմունք,Հայ ծընելըդ անգամ չի տալ քեզ հայության իրավունք,Ով կամ թե յան մականունիդ վերջի վանկի մասնիկը,Կարմիր ձվով կամ թե անձու կատարում ես զատիկը:\n\nՔալլա-փաչա կամ թե բորշ է ամեն օրվա կերածըդ,Սեռտուկ, պայլտո կամ թե չուխա է վըրայի հագածըդ —Ողջը մին է. ծեսով չես տալ ազգիդ վընաս կամ օգուտ,Տեղը մընա ազգությունը, այդ նաև վարձ չէ հոգուդ:\n\nԹե դու հայ ես` հայությունդ պիտի հարգես անպատճառ,Հայաստանը պիտի լինի հուսո աստըղ քեզ համար.Օտարինը դու մի ատիլ, մի էլ սիրիլ կուրորեն,Բայց դու հայի օգուտները միշտ վեր դասե ամենեն:\n\nԱրվեստ, ուսում, շըքեղարվեստ տարածե` հայ ազգի մեջ,Բայց բընությամբ միշտ հեռացուր նորա մեջեն կրոնի վեճ.Քեզ ի՞նչ շահ է, թե դու կասես` հոգին բըխել է հորից,Կամ թե որդին հոգվով սրբով անսերմ ծընունդ է մորից…\nԹող, սիրելի, այդ խընդիրքը, աչքըդ դարձուր դեպ հարավ,Բյուր-բյուր հոգիք դու կըտեսնես կորած դորա պատճառով,Բայց մինչ այսօր այդ խընդիրքը մընացել է անվըճիռ,Թույլ խելքո՞վըդ աշխատում ես քակել անքակ այդ կընճիռ:\n\nՍիրե՛ ազգըդ ոչ լոկ խոսքով, սիրե ինչպես քու անձը,Նորա օգտին, թե պետք լինի, զոհե բոլոր քո գանձը.Մի խնայիլ կյանքըդ անգամ, արյունըդ բեր նորան զոհ.Ոչ այն հուսով, որ քու ազգը իսկույն լինի քեզնից գոհ:\n\nԻստակ սերը չի պահանջում ամենևին տըրիտուր,Թե տվածը ետ առնվի` դորան կասեն առուտուր.Բայց վայ նոցա, որք անըզգա են յուր ազգի վիճակին,Հազար անեծք նոցա վերա, էրնեկ շան պես սատակին:\n\nԹե դու հայ ես` գիտե՞ս արդյոք` ով էր ազգիդ նախահայր,Ո՞րտեղ, ո՞ր կողմ նա ընտրել էր ազգիս համար հայ աշխարհ.Քանի՞ տարի անկախ մընաց հայը օտար ազգերից,Ի՞նչ էր պատճառ, որ նա ընկավ իր առաջվա փառքերից:\n\nՈ՞ւր ցըրվեցավ քու խեղճ հայը, ունի՞ այժըմ օգնական,Կա՞ մի հընար, միջոց կամ հույս սորա կրկին նորոգման,Թե կա հընար` դու պատրա՞ստ ես անձըդ ազգիդ զոհ անել,Խիստ կըտըտանք, սաստիկ տանջանք, սով ու ծարավ միշտ տանել:\n\nԴու պատրա՞ստ ես թողնել կայքըդ, ծնողք, եղբարք սիրական,Սիրելվույդ տեղ կըրծքիդ սեղմել միշտ մահառիթ հըրացան.Դու պատրա՞ստ ես անվախ երթալ թշնամիի սուրի դեմ,Սարսափելի մահըդ տեսնել դու կարո՞ղ ես ծաղրադեմ:\n\nԱյդ ժամանակ քեզ Հայ կասեմ…\nԲայց թե փորըդ տոլմաներից կամ փըլավից տըռաքի,Հավատացի՛ր, ուտելովդ օգուտ չես բերիլ ազգի:\n\nԱՐԱՔՍԻ ԱՐՏԱՍՈՒՔԸ\nՆվեր Գևորգ Քանանյանին\nՄայր Արաքսի ափերովՔայլամոլոր գընում եմ,Հին-հին դարուց հիշատակԱլյաց մեջը պըտրում եմ:\n\nԲայց նոքա միշտ հեղհեղուկ,Պըղտոր ջրով եզերքինԴարիվ-դարիվ խփելովՓախչում էին լալագին:\n\n— «Արա՛քս, ինչո՞ւ ձկանց հետՊար չես բռնում մանկական,Դու դեռ ծովը չի հասածՍըգավոր ես ինձ նըման:\n\nԻնչո՞ւ արցունք ցայտում ենՔո սեգ, հըպարտ աչերից,Ինչո՞ւ արագ փախչում եսԱյդ հարազատ ափերից:\n\nՄի՛ պըղտորիլ հատակըդ,Հանդարտ հոսե խայտալով,Մանկությունը քու կարճ է,Շուտ կը հասնիս դեպի ծով:\n\nՎարդի թըփեր թող բըսնինՔու հյուրընկալ ափի մոտ,Սոխակները նոցա մեջԵրգեն մինչև առավոտ:\n\nՄըշտադալար ուռիներՍառ ծոցի մեջ քու ջըրինՃկուն ոստըն ու տերևԹող թաց անեն տապ օրին:\n\nԱփերիդ մոտ երգելուՀովիվք թող գան համարձակ, —Գառն ու ուլը քու վըճիտՋուրը մըտնին միշտ արձակ»:\n\nՄեջքը ուռցուց Արաքսը,Փրփուր հանեց իր տակից,Ամպի նման գոռալովԷսպես խոսեց հատակից.\n— Խիզա՛խ, անմի՛տ պատանի,Նիրհըս ինչո՞ւ դարևորՎրդովում ես, նորոգումԻմ ցավերը բյուրավոր:\n\nՍիրելիի մահից ետԵ՞րբ ես տեսել, որ այրինՈտքից գըլուխ պըճնվիԻր զարդերով թանկագին:\n\nՈրի՞ համար զարդարվիմ,Որի՞ աչքը հրապուրեմ,Շատերն ինձ են ատելի,Շատերին ես օտար եմ...\nԻմ ազգակից գիժ Քուռը,Թեև այրի ինձ նման,Ստրկորեն կրում էԳայթակղիչի կուռ շղթան:\n\nԲայց նա ինձ չէ օրինակ,Ես հայ, հայիս կճանչնամ,Օտար փեսա չուզելով,Ես միշտ այրի կմնամ:\n\nԿար ժամանակ, որ ես էլ`Շըքեղազարդ հարսի պեսՀազար ու բյուր պըչրանքով,Փախչում էի ափերես:\n\nՀատակս պարզ ու վճիտ,Կոհակներըս ոլորուն,Լուսաբերը մինչև այդՋրիս միջին էր լողում:\n\nԻ՞նչըս մնաց էն օրից,Ո՞ր ջըրամոտ գեղերըս,Ո՞րը իմ շեն քաղաքից,Ո՞ր բերկրալի տեղերըս:\n\nՏուրքը ջըրի ամեն օրԻր սուրբ ծոցին ԱրարատՄայրախընամ ինձ սնունդՊարգևում է լիառատ:\n\nԲայց ես այս սուրբ ջրերովՍուրբ Ակոբի աղբյուրինՊիտի ցողեմ արտորա՞յքնԻմ ատելի օտարին:\n\nՄինչ իմ որդիք, — ո՞վ գիտե —Ծարավ, նոթի, անտերունչՕտար աշխար հածում ենԹույլ ոտքերով կիսաշունչ…\nՀեռու՛, հեռու՛ քըշեցինԲնիկ ազգըն իմ հայկյան,Նորա տեղը ինձ տվինԱզգ անկրոն, մոլեկան:\n\nԴոցա՞ համար զարդարեմԻմ հյուրընկալ ափերը,Եվ կամ դոցա՞ հրապուրեմՃըպռոտ, պըլշած աչերը:\n\nՔանի որ իմ զավակունքԱյսպես կու մընան պանդուխտ, —Ինձ միշտ սըգվոր կը տեսնեք,Այս է անխաբ իմ սուրբ ուխտ…»:\n\nԷլ չի խոսեց Արաքսը,Հորձանք տվեց ահագին,Օղակ-օղակ օձի պեսԱռաջ սողաց մոլեգին:\n\nՆԿԱՐԻՉ\nՆվեր Հովհաննես Պատկանյանին\nԱկնապիշ, անձայն, խորհուրդ ճակատիդ,Պատանի, ո՞ւր ես մըտքով մոլորած,Ներկ ու վըրձիններ ցիր ու ցան առաջիդ,Վշյա կըտավը քու հանդեպ փըռած:\n\nՇո՛ւռ տուր աչերդ, նայե՛ դես ու դենՏե՛ս, քեզ ծաղրում է անմիտ ամբոխը,Զարթի՛ր, սիրելի, այդ անուշ քընեն,Գոնե մի անգամ հանե՛ քու ոխը:\n\nԲայց դու ներում ես նոցա վեհ հոգով,Խուլ ես աշխարհի ունայն շըշուկին...Հանկարծ աչերըդ փայլեց սուրբ շնորհքով,Հըսկայի սիրտըդ թընդաց խիստ ուժգին:\n\nԱռիր վրձինը, թաց արիր ներկով,Շունչ տվիր անշունչ կոպիտ կըտավին.Երկնից խորհուրդը մեկնեցավ քեզմով,Քեզ անկարելին անհայտ է բնավին:\n\nՍեր, ատելություն, հանճար, բարկությունՏըվիր պատկերին մատիդ շարժվածքով,Ինչ որ չի հայտնեց ճարտարի լեզուն,Դու պարզ հայտնեցիր անձայն խոսվածքով:\n\nԱպշեց ամբոխը, վազեց, հառաջեցՔու կենդանագիր պատկերի դիմաց,Ծնկաչոք զմուռս ու հալվե խնկեց,Գոչեց մեծաձայն` «դա՛ է իմ Աստված»:\n\nԲայց ա՛խ, քու անքուն ժամերու ճիգըՔանի մի արծաթ հազիվ գին դըրին,Ստեղծողըդ դարձար քու խեղճ խըրճիթը,Ակեր շարեցին շուրջ քու պատկերին:\n\nՀԱՅ ԱՂՋԻԿ\nԴու տեսե՞լ ես երկնքումը:\nՊայծառ լուսին ծագելիս,Կամ թե կանաչ տերևի մեջԿարմիր ծիրան փայլելիս:\n\nԴու տեսե՞լ ես ծաղկոցումըԿարմիր վարդը փըթըթած,Շուշան, մեխակ ու նունուֆարՉորս բոլորքը պար բռնած:\n\nԲայց լուսինը խիստ խավար է,Հայ աղջըկա առաջին,Ծիրան, մեխակ ու նունուֆարՉարժե նորա մեկ պաչին:\n\nԵրկու թըշին վարդ են նստել,Ճերմակ ճակտին` մեկ շուշան.Ժպիտը բերնից ցած չի գալիս —Անմեղության է նշան:\n\nՏե՛ս, նա առավ կարմըրելովԻր ընկերից դահիրան,Դրըմդրըմբեցուց փափուկ մատովՈւ սկսեց լեզգինկան:\n\nՆազուք մեջքը ծառի նըմանՏատանում է գեղեցիկ.Մեկ` թըռչում է նա անգուման,Մեկ` գընում է խիստ հեզիկ:\n\nՀալվում է խեղճ կըտրիճներիՍիրտը` նորան տեսնելով,Ծերը իրան անիծում է,Որ ծերացավ խիստ շուտով:\n\nՔՅՈՌՕՂԼՈՒ\nՎԻՊԱՍԱՆՈՒԹՅՈՒՆ\n(Անկատար)\n1. ՆԱԽԵՐԳ\n\n\n\n\n\nԱնկա՛ջ արեք, թարիֆ անեմ Քյոռօղլուի քաջ արարքը,Քյոռօղլուին շատ են սիրել մեր պապերը ու մեր հարքը.Ո՞վ չգիտի Քյոռօղլուի անմահական գործքն ու բարքը,Մինչ էս օրըս աշուղները մեջլիսի մեջ նըրա վարքըՊատմելով` մոռացնում են լըսողներուն դիփ աշխարհքը:\nՄայիսի բըլբուլ էին նըրա չունգրի անուշ լարքը,Նըրա նետը ղանադ ուներ` դուզ հասնում էր մինչ ամպերը,Նըրա թուրը ադամանդի` կըտորում էր արկաթները,Հայելու պես պըսպըղում էր նրա հատու սուր խանջերը,Ի՞նչ է ժանգը` չէին խաբար նրա զենք ու զրահները.Մինչ էս օրըս սարսափում են Սուլթանի խեղճ նոքարները,Հիշելով Քյոռօղլուի անցած գընացած արարքը:\nՆըրան անկեղծ սիրում էին հայը, թուրքը ու պարսիկը,Թե դուշմանը, բարեկամը, ջահել տղեն ու աղջիկը.Սըխրագործությանը նըրա ու մեծանձնության խաբրիկըԲարձր Յալբուզ սարից բռնած` անցել էին մինչ Հնդիկը,Հազար հոգի անջաղ ուներ նըրա հեծվոր քաջ գընդիկը,Աշխար կաներ տակնուվըրա, թե չէր խավրել շուտ աստղիկը:\nԱնկա՛ջ արեք քյոռ աշուղիս` ձեզ հրաշալի բան եմ ասում,Ջահել տըղե՛րք, լավ ուշք դըրեք` զարմանալի բան եմ ասում.Սիրուն կուսանք, լավ միտք դըրեք, արտասվելի բան եմ ասում,Հարգո ծերեր, ինձ լըսեցե՛ք, ձեր պապերու բանն եմ ասում,Հայ քրիստոնյայք, ազգի իշխա՛նք, խորհրդավոր բան եմ ասում,Ուշկով միտքով ականջ դըրեք, ձեզ ամենիդ բան եմ ասում:\n\n2. ԱՇՈՒՂ\nԱշուղի լեզուն դըրիստն է ասում ամեն մի բանին,Իր անմեղ հոգին ոսկով չի ծախում նա Մամոնային.Միշտ մեկն է ասում նա` թեկուզ յարին, թեկուզ դուշմանին,Չի վախում խոսել դրիստն առաջի ահեղ ատենին:\nԱշուղն ամենի խաթրին գըլուխը ղուրբան է դընում,Տըխրած որ տեսնի` ինքն էլ նըրա հետ անկեղծ է տըխրում.Ծիծաղողի հետ ինքն էլ է իսկույն ուրախ ծիծաղում:\nՀաղով ծընել է մորը արգանդեն, հաղով է մեռնում.Աշուղը թեկուզ յաշովն իլի հարուր տարեկան,Նըրա միամիտ պարզ հոգին մընում է միշտ մանկական:\nԽոջա ու քյասիբ, տեր ու ծառա են նըրա սիրական,Հավասար մարդ են` թեկուզ քրիստոնյան, թե մահմեդական:\nՎառ արեգակը ամենի համար լուս է ու պայծառ,Միայն աշուղին ցերեկվա մեջն էլ մութ է ու խավար,Մութն է աչքերը, բայց լուս է հոգին, սիրտն է բոցավառ,Քանց գըրագետեն լեզուն ունի նա անուշ ու ճարտար:\n\n3. ՔՅՈՌՕՂԼՈՒԻ ՍԱԶԸ\nԷն բարձր ժեռուտ սարի գագաթին բազա՞ է նըստած,Թե՞ էծը վայրի ջըլոտ ոտներով է էնտեղ հասած.Ամպի կտո՞ր է կըպել երկնամերձ էդ սարի ծայրին,Թե՞ ծառ կամ մացառ բըսնում, աճում են անբընակ վայրին:\nՈ՛չ ծառ և ո՛չ բույս, ո՛չ հավ թևավոր և ո՛չ անասունԿարող են հասնել ոտով կամ թևով էդ սարի գըլխուն.Էդ սարի օդեն մենակ մեկ մարդու դոշըն է ծըծել,Էդ սարի գըլխուն մենակ մեկ մարդու ոտըն է կոխել.Սըրընթաց Ռաշտի ոտքըն էդ սարում ճամփա է բացելՈւ Ռաշտի նալը նըրա կըշտերից կըրակ է հանել:\nԲայց այժմուս չի կա ո՛չ մարդը, ո՛չ ձին` էդ սարի վըրեն,Լոկ քամին ազատ իջնում է էնտեղ ամպի մեջերեն,Ու լուսնի շողքը պայծառ գիշերուն հանդարտ ու հեզիկ,Մարդոցմե թաքուն պար են բոլորում` զինչ անմեղ մանկտիք.Ու սարի քաջքը գիշերվա մըթին վըհուկներու հետՃըչում, ոռնում են, հետո հորինում կաքավ անհեթեթ:\nՄոլորված ճամփո՛րդ, շուտով հեռացի՛ր ահավոր տեղեն.Քըշե՛ ձիդ առաջ, խանջերըդ հանե՛ արծաթ պատենեն,Տեսնու՞մ ես բերդը էդ սարի գըլխին. չար դևի նըմանՀազար բոցեղեն շանթեր կու շաղե բիրդեն քու վըրան.Չըգիտես յանի, որ դիվաբընակ էդ սարի գըլխունՔաջ լաշքյարովը իր բունն է դըրել ահեղ Քյոռօղլուն:\nՃամփեդ երկար է առաջիդ, ո՛վ մարդ, սրտանց աղոթե՛,Որ քու աստվածը մեղավոր հոգիդ մահե ազատե:\n\n4. ԲԱԶՄԱԿԱՆՔ ԽՆԴՐՈՒՄ ԵՆ ԱՇՈՒՂԻՆ\nԱշուղ, բըլբուլն է քեզ ավանդել իր քաղցր լեզուն,Քերովբե՞ն է դիպել իր սուրբ մատերով քու սիմ լալերուն,Քու սուր բերանո՞վն յարաբ խոսում է արքան իմաստուն,Անցածն ու գալուն քեզ ո՞վ է հայտնել, ո՞վ անուս գիտուն:\nԴիպչե՛ մատերով արծաթ յարերուն խոսնակ չունգուրին,Անշունչ թելերուն շու՛նչ տուր, խոսեցու՛ր լեզվով մարդկային.Թո՛ղ պատմե մեզի գործքը դյուցազանց անցած դարերին,Ո՞վ էր բնակիչը էդ դիվաբընակ վայրի սարերին:\n\n5. ԱՇՈՒՂԸ ՊԱՏՄՈՒՄ Է\nՍուլթան Մահմուդ բըռնավորը օրես երկու դար անցած,Ղըզըլբաշի մեծ տերության ոսկեգահույքն էր նըստած.Նըրա ղոշում նոքարներու չիկար թիվը, հեսաբը,Անպատմելի զալըմ մարդ էր, ասում է հին քիթաբը:\nՀե՞ր է խըռով ժողովուրդը գոռոզ Մահմուդ Սուլթանին,Մեկզմեկով խըռնված են ինչո՞ւ պաշտողք Ղուրանին.Ի՞նչ է հարցնում բազմությունը էդ խուժադուժ իրարից,Չիլի՞ Շահին չար խաբար է հասել իշխան խաներից,Չիլի՞ քուրդը վըրա տվել, թալանել է Հերաթը,Չիլի՞ Վիրքը դոշում առած` հասել է մինչ Սեհրաթը:\nՄեկանց երեսն ուրախ, զվարթ, մյուսներին խիստ տըրտում,Կեսը հա՛յ-հա՛յ, կեսը վա՛յ-վա՛յ ասում, լալիս ու խընդում.Ղըզըլբաշն է հա՛յ-հա՛յ ասում, վա՛յ ասողը խեղճ հայն է,Վա՛յ վագլախը մեր խեղճ ազգի քամբախտ կյանքի կես փայն է.Վա՛յ ասելով` օրը մաշեց, լուս արևը մըթացուց.Վա՛յ ասելով` թագը կորցուց, ձեռի թուրը բըթացուց.Ա՛խ ազգի, վա՛յ, ի՞նչ ողբ կարդամ էդ անիծած քու ձենին,Քեզ ո՞վ ցանեց հայու երկրում, որ պինդ կըպար մեր սըրտին:\nԿուլի՞ յարաբ մեկ օր, երբ դու իսպառ կորչես մեր մեջեն,Կուլի՞ օր մի, երբ ցավք ու դարդք հայի հոգին չի տանջեն…Ամա... աչքըդ շու՛ռ, տուր, նայե՛ դու էս երկու քամբախտին, —Մեկի աչքը արտասվալի, արնաշաղախ մյուսին.Որ լալիս է արտասուքով թըխամազ է ու ջահել,Իսկ մեկելի գըլխուն վաղուց տարիքն իր ձյունն է ցանել…Պատմութենիս միտքը կարճ է. Շահը խիստ էր բարկացելԻր նոքարի վըրա, իսկույն հրամայել էր կուրացնել.Կուրացնել էր նա հրամայել, սըրատեսին կույր դարձնել,Ա՛խ, գիտե՞ք դուք, հասկանու՞մ եք, թե ի՛նչ բան է կույր ասել:\n\n6. ԿՈՒՐԻ ՀԱՂԸ\nՉունգուր իմ խոսուն, դու թարիֆ արա՛ խեղճ կուրի հալը,Օրենը քանի՞ անիծում է նա իր աշխարհ գալը.Ի՞նչ է պետք նըրան աշխարհքիս գանձը, հարըստի մալը,Մագամ չե՞ն հավսար թե փշրած շուշեն, թե անգին լալը:\n\nԱրևի շողքը էրեսը էրում է, էրում,Կուրը արևի տեսքին համաշա հասրաթ է մընում,Երկիր ծաղկազարդ, երկինք աստղազարդ` երազ են թըվումԽեղճին հավասար մութ են լույս ցերեկ, խավար իրիկուն:\n\nԳարունն է գալիս, փըռում է գետնին նախշուն խալիչան,Կոչունք է անում, մեջլիս են գալիս հավեր զանազան.Ծաղկունքն էլ գալիս կանաչ ու կարմիր` նոր հարսի նըման,Գարնան մեջլիսին անհրավեր մընում է կույրը միայն:\n\nՕրը մթնում է, թուխպը քողում է երկնից դիմակը,Հազար կամարից չախմախ է տալիս ամպից կեծակը,Կանաչ-կարմիրը կամար է կապում ծագաց ի ծագը, —Միայն խեղճ կուրի համար անտես է աստծո փառքը:\n\nՀերն ունի որդի, մերն ունի աղջիկ` նազլու ու սիրուն,Զավակը ծնողաց երեսն նայելիս` խընդում է, ցընծում,Ծնողը զավակի վըրեն նայելիս` ինսան է տեսնում.Ի՞նչ շահ է կուրին, թե ունի զավակ` տեսնել չէ կարում:\n\n7. ԶՐՈՒՑ ՀՈՐՆ ՈՒ ՈՐԴՈՒ ՄԵՋ\nԾերը ասաց ջահել տըղին. — «Տե՛ս աշխարքիս քոռ բախտին,Քըսան տարվա աշխատանքիս վարձն ա՛յս էր, վա՛յ իմ գըլխին.Որդյակ, ինչ որ հիմի տեսար` մըտքիդ պահե՛ հավիտյան,Եվ ինչ որ քեզ պատմելու եմ չի մոռանաս ցօր մահվան:\n\nԼըսե՛ իմ որդի, լըսե՛, սիրական,Սրտի դարդերը հորըդ չուառական,Լըսե՛ դու ուշքով հորըդ զըրուցինՈւ մի՛ մոռանար մինչ շունչըդ վերջին:\nՎառվում է սիրտըս բոցով գեհենին,Արունըս եռում դամարիս միջին.Հոգուս մեջ ոխը դադար չէ տալիսԻնձ ո՛չ օր ցերեկ, ո՛չ ժամ քընելիս:\nԱ՛խ, ես այս օրվա՞ն պիտի հասնեի,Դուշմանիս մինչ վերջ հաղթող տեսնեի,Ինչո՞ւ պակսեցավ ուժը իմ սըրտեն,Որ սուր չառի ձեռս դուշմաններուս դեմ:\nՔանց այսպես թըշվառ օրեր անցնելըԲյուր պատիկ լավ չէ՞ր փառքով մեռնելը…Ո՛հ, որդյա՛կ, որդյա՛կ, անիծիր դու մի՛,Ալևոր հորըդ օրեն ցավալի.Բա՛վ է, որքան ես գըլուխս եմ լացել.Արուն արցունքով մահիճս եմ թացել.Մի՛ դու էլ նորից անիծիր ինձ, մի՛,Արևուդ մատաղ, ազիզ իմ որդի.Լըսե՛, իմ որդի, լըսե՛, սիրական,Սըրտի դարդերը հորըդ չուառական…\nԱՆՎՆԱՍ ՄԱՐԴ\nՓՈԽԱԴՐՈՒԹՅՈՒՆ\nՆվեր Մն. Թիմուրյանին\nЖивя согласно со строгою моральюЯ никому не сделал в мире зла.Некрасов\nՀետևելով միշտ օրինաց աշխարհի,Ես կյանքումըս մարդու վընաս չի արի.Արժանացա մեծ-մեծ պատվո ու փառաց,Որ միմիայն նըպատակն էր իմ կենաց.Տունըս առատ ազգի ազգի ուտեստով,Սընդուկներըս լի թանկագին ըզգեստով,Ծառաներըս մունջ, միշտ հլու հրամանիս,Անպակաս էր ոսկի, արծաթ գըրպանիս:\n\nԲայց ո՞վ տեսավ երկրիս վրա անփուշ վարդ,Այսպես հավերժ փառքով լըցյալ չի կա մարդ.Այո՛, հասան ինձ էլ օրեր դառնագին,Բայց իզու՛ր, զի հանցավոր չէր իմ հոգին.Ես մընացի Տիրոջ կամքին հընազանդ,Աղոթելով տիվ և գիշեր ջերմեռանդ:\nՀետևելով միշտ օրինաց աշխարհի,Ես կյանքումըս մարդու վընաս չի արի:\n\nՄի օր ծառաս կոտրեց իմ մեծ հայելին,Որ կարժենար քիչ-քիչ հազար ֆիորին.Ես չասացի նորան խոսքեր անվայել,Այլ ստիպեցի վեց ամ ձըրի ծառայել.Այս դիպվածը նորան խըրատ կը լիներ,Թե որ մինչև յոթներորդը նա ապրեր:\nՀետևելով միշտ օրինաց աշխարհի,Ես կյանքումըս մարդու վընաս չի արի:\n\nՄի օր եկավ իմ մոտ մի խեղճ պատանի,Խընդրեց, որ ես դընեմ նորան մի բանի.Խիստ չափավոր էր թըշվառի խընդրածը,Բայց էն տարի շատ թանկագին էր հացը.Չընդունեցի. նա էլ գընաց ջուրն ընկավ.Ափսո՛ս տըղա, որ նա էդպես շուտ մեռավ:\nՀետևելով միշտ օրինաց աշխարհի,Ես կյանքումըս մարդու վընաս չի արի:\n\nՄի օր տեսա մի ալևոր մուրացկան,Որ վեց տարի առաջ այգիումս էր վարձկան.Խոշբեշ արի հետը, սիրով խոսեցի,Սրանից սավայ` ո՞նց է քեֆըդ, հարցուցի.Բայց նա հանկարծ ինձնից խընդրեց մեկ մանեթ.Ես զարմացա սաստիկ ու շուտ դարձա ետ:\nՀետևելով միշտ օրինաց աշխարհի,Ես կյանքումըս մարդու վընաս չի արի:\n\nՄի օր որդիս իրա կամքով, անհրաման,Սընդուկիցըս հանեց հինգ թե վեց թուման.Ես իմացա, վըրա հասա բըռնեցի,Ձեռքը կապած` դատավորին մատնեցի.Շատ չի անցավ վախից խեղճը թույն կերավ:\nԱհա՛, էսպես միակ հույսը իմ կորավ:\nՀետևելով միշտ օրինաց աշխարհի,Ես կյանքումըս մարդու վընաս չի արի:\n\nԻմ Շուշանի սիրտը կըպավ Օհանին.Էդ Օհանի ծընողք չունքի խեղճ էին,Ես Շուշանիս տվի հարուստ քոռ Գոգուն,Որ համրանքով չըգիտեր չափն իր ոսկուն.Բայց քամբախտ էր ծընած օրից խեղճ Շուշան,Վեց ամիսից մըտավ թաց, սառ գերեզման:\nՀետևելով միշտ օրինաց աշխարհի,Ես կյանքումըս մարդու վընաս չի արի:\n\nՄԱՅՐԱՔԱՂԱՔՈՒՄ ԿՐԹԱԾ ՀԱՅ ԵՐԻՏԱՍԱՐԴ\nՏեղը եկավ` հայ է նա, տեղը եկավ` այլազգի,Իրոք ո՛չ այդ և ո՛չ այն է, այլ ծընունդ մի նոր ազգի:\nՀագնվում է նա միշտ en grand, ման է գալիս à\tla chigue,Ճաշ է ուտում, ո՞ւր եք կարծում, chezDussean կամ Dominigue.Կարդում է նա Morning, Dèbats ոչ Բազմավեպ, ah! Fi, donc!Ֆրանսերեն է կոտրատում, հայերենն է moivais ton,Զարթում է նա ուղիղ մեկին, անկողնի մեջ թեյ խըմում,Նախաճաշիկն է երեքին, գաղիացի պանդոկում,Վեցին քառորդ` ճաշի ժամ է չընաշխարհիկ մեր հային,Ոչ թե ստիպված է այդ անել, այլ որ վերան շատ խոսին:\nՈւշի-ուշով հետևում է Պետերբուրգի լուրերուն,Դերձակից էլ ճիշտ տեղյակ է новомодный շորերուն.Թեև զուրկ է մուզիկայից, բայց опера սիրում է,Бозио-ի անուշ ձենից սորա խելքը գընում է,Պինդ խոսում է, ինչ որ կանխավ feuilleton-ում է կարդել,Խոսքով աշխարհ կործանում է մեր պարոնը անարգել,Նեպիր, Դունդաս ու այլ անձինք են նյութ նորա զըրույցին,Պախարակում է Hugo-ին ու սիրում է Դիկկենսին:\nՆա սիրում է, նա ատում է ո՛չ սեփական իր խելքով,Նա խըմում է, նա ուտում է ոչ իր բերնի ճաշակով:\nՆրա խելքը feuilleton -ն է прейс-курант-ն ճաշակը,Ու Գիտությանց Ճեմարանը է, ո՛ր ասես պանդոկը:\nՔանի տարի քաշ է գալիս Պետերբուրգում այս կերպով,Ու ետ դառնում իր հայրենիք` դատարկ խելքով ու ջիբով:\nԱյնուհետև պահանջմունքը նորա մեծ են անհեթեթ,Միայն ինքն է խելոք, գիտուն, իսկ այլք` կոպիտ ու տըգետ:\nԱյդ ի՛նչ զարմանք, որ հիմարը ուզե պատիվ իր անձին,Նա է հիմար, որ անարժան տա պատիվը հիմարին.Բընութենեն խելազուրկին Պետերբուրգը խելք չի տալ,Մեծ հունար չէ փողոցներում աննըպատակ միշտ ման գալ:\n\nՄԱՅՐԱՔԱՂԱՔՈՒՄ ԿՐԹԱԾ ՀԱՅ ԱՂՋԻԿ\nՇուշա՛ն, շուտով, դեմքըդ ծածկե՛, ձյուն դու թվի՛ր մըրոտած,Տե՛ս, սիգաճեմ ման է գալիս հայ աղջիկը մեր կըրթված,Վարդի գույնը уж не в моде: \nто-ли дело бледный лик!Այստեղումը бледный են դիփ` հա՛մ աղջըկունք, հա՛մ կնանիք:\nԻ՞նչ է գաղտնին бледный-ության, այդ հայտնի չէ ոչ ոքին,Միայն կասեն, որ շատուց է կավիճն ունի բարձըր գին:\nԱռավոտ է. մեր աղջիկը հայլիից չի հեռանում,Նորա ծընողք այսօր ճաշի гвардеец են ըսպասում.Гвардеец է, լա՛վ միտք արեք, հայ չէ, անշնորհ ու տըգետ,Гвардеец է, փայլուն շորով, ուսին դըրաձ эполет.Տուն կմըտնի, գըլուխ կըտա այնպե՛ս սիրուն, շնորհաշուք,Որ մեր կըրթած հայ աղջըկա սիրտը կանե тук-тук-тук!Էնդուր համար նա հայլիից օրն ի բուն չի պուկ գալի,Гвардеец -ին դուր չի գալը խիստ է նորան ըզգալի:\nՈ՛չ լոկ դեմքով պիտի դուր գա, այլ և անուշ խոսքերով,Ինչպե՞ս, ի՞նչ կերպ, դուք կը հարցնեք, այդ էլ չըգիտե ոչով:\nԲարձի տակը պահած ունի նա Qeorge Sande-ի roman-ը,Գիշերները մորից թաքուն կարդում է մինչ չորս ժամը.Անհատական այդ աղբյուրից նա քամում է անդադարՍիրո զգացմունք, սիրո խոսքեր — կանանց սըրտին մխիթար:\nՆա գըտավ յուր идеал-ը, այսօր ճաշին կըտեսնեՆա յուր անտես սիրահարին, ում որ սիրտը տվել է:\nՀայո՛ց աղջիկ, հայո՛ց աղջիկ, գնա՛ առաջ, մի՛ վախիլ,Бледный դեմքըդ, շինծու խոսքըդ ովի՞ն ասես չի խաբիլ:\nГвардеец-ին դուր չես գալի, — ի՞նչ ափսոսանք, ի՞նչ վընաս,Քեզ սիրահար гусар, улан, артиллерист կունենաս:\nԴու փո՛րձ փորձե նորից դուր գալ, անուշ ժպտա՛ ու խոսե՛,Քըսանմեկըդ արդեն մոտ է, տե՛ս, առաջիդ մեծ փոս է:\nԲայց մի՛ թողնիլ դու Qeorge Sande -ին, идеал-իդ մի ուրանալ.Թե ոչ ջահիլ, գոնե ծերուկ կառնե քեզ ռուս генерал.Բայց զգուշացի՛ր դու հայերից, գին չեն դնիլ, չեն սիրիլՔեզ, ինչպես դու ցանկանում ես. դու քեզ հային մի՛ մատնիլ:\nՓորձ փորձեցիր ու դուր չեկար ո՛չ улан-ին, гусар-ին,Քըսանհինգըդ մոտենում է, հա՛յ աղջիկ, վա՛յ քու հալին:\nՀայո՛ց աղջիկ, հայո՛ց աղջիկ, գնա առաջ, մի՛ վախիլ,Бледный դեմքըդ, սիրուն խոսքըդ ովի՞ն ասես չեն խաբիլ:\nՏարիներըդ ակոս ձըգեց քու շնորհալի երեսին, —Վընաս չի կա, — подруг-ներըդ դորա համար ճար ունին.Երբ որ տանն ես` մի՛ հրամայիլ տըղոց քեզի մոտենալ,Դուրս գնալիս` лик-իդ ձըգե՛ դու կըրկնածալ հաստ вуаль,Հարցնողներից ուշի-ուշով ծածկե՛ տարիդ ծընընդյան,Ու ամենին հավատացու՛ր, որ տասնութ ես տարեկան:\n\nԲԱՐԻ ԽՐԱՏ\nՆվեր Գաբրիել Պատկանյանին\nԴեռ չի գըրած` առաջ դու լա՛վ միտք արա,Ո՞վ է խեղճիդ գըրվածները առնողը.Հետո` և այն մասին փոքր-ինչ հո՛գս արա.Որ քեզ սիրե քու հարգելի կարդողը:\n\nԴու այս երկու հանգամանքը լա՛վ հիշե,Քու քանքարի վըրա շատ հույս մի՛ դընիլ,Եղի՛ր թեկուզ Խորենացի, Եղիշե,Չըսիրելով քեզ` գըրքերըդ չեն գընիլ:\n\nԳըրքիդ մեջը պարսավանք մի՛ տալ հային,Հայը խըրատ (թեև խելոք) ատում է`Մի՛ ծիծաղիլ նորա տխմար գործերին,Որ նա ավանդ հորենական կարծում է:\n\nՄի՛ դու հային իր խոր քընեն արթնացնիլ,Բարոյական քունը նորա անուշ է.Կամ անցյալը նորա առջև մի՛ հիշիլ,Այդ անցյալը նորա աչքին սուր փուշ է:\n\nԳովե՛ նորա այն սըխրալի արարքը,Որ խեղճ հայը երազումն էլ չի արել,Նորա ամոք բնությունը ու բարքը,(Սուտ պարծանքը հայերի խելքն է տարել):\n\nԳրե՛, թեկուզ լինի լեզուդ սանսկրիտին,Հայը շատ ուշք կարդացածին չի դընում,Նա լըսում է մի քանիսի դատմունքին,Թե ի՞նչ կերպով պարոն Օհանն է դատում:\n\nՕհաններն են Հայոց դատմանց փորձաքար,Որոնց խոսքը ու վըճիռը անփոփոխՄիշտ մընում են նոցա համար դարեդար,Օհաններին քեզ սիրել տուր, խե՛ղճ գըրող:\n\nԱյդ երկնաձիր քու քանքարը ի՞նչ օգուտ.Թե խոսածըդ անապատի բարբառ է.Հայի համար քու ասածը խիստ է մութ,Նորա սիրտն էլ քու զգացմանցը սառ է:\n\nՍու՛տ ըսփոփանք, թե դու կասես, որ մի օր,Նա կըսթափի իր դարևոր խոր քընեն,Թարմ զորություն հոգու մեջեն ու կյանք նորՊիտի վազեն երբեք նորա երակեն:\n\nԵվ դու՛, պովետ, ընկճըվել ես, վըհատել,Երկինք թողած` երկիրումն ես քարշ գալի.Սիրել գիտես, գիտցի՛ր, գիտցի՛ր դու ատել,Ինչ որ հոգիդ վըկայում է ատելի:\n\nԴու նըմանիր ազատախոս թըռչնակին,Որ երգում է անանձնասեր հույսերով.Ինչո՞ւ ձիրքը քու երկնային ու հոգին,Զբաղեցնում ես երկրի չընչին գործերով…\nՎԱՐԴԸ ԲԱՑՎԵԼ Ա…\nՎարդը բացվել ա ծաղկոցին,Ամպի ցողը շողա ծոցին.Ա՛յ իմ վարդին, կարմիր վարդին.Դաստա դրախտին:\n\nԹերթիկները դուզ փռել ա,Նազուք գըլուխը ծըռել ա.Ա՛յ իմ վարդին, կարմիր վարդին,Դաստա դրախտին:\n\nՉես համբերել, վա՛րդ մայիսին,Դուրս ես եկել մարտի ամսին.Ա՛յ իմ վարդին, կարմիր վարդին,Դաստա դրախտին:\n\nԿու թառամիս, կը չորանաս,Մինչ մայիս թե չի դիմանաս,Ա՛յ իմ վարդին, կարմիր վարդին,Դաստա դրախտին:\n\nԴաժան քամուն չես համբերի,Զազիր ճըճվին կըլի՛ս գերի.Ա՛յ իմ վարդին, կարմիր վարդին,Դաստա դրախտին:\n\nՉես տեսնելու թիթեռնակին,Ոչ ավետման ծիծեռնակին.Ա՛յ իմ վարդին, կարմիր վարդին,Դաստա դրախտին:\n\nԿուգա բըլբուլը թեմանեն,Քեզ կուկանչե գերեզմանեն,Ա՛յ իմ վարդին, կարմիր վարդին,Դաստա դրախտին:\n\nԿու գանգատե իր սև բախտեն,Թե որբ մընաց կարմիր վարդեն.Ա՛յ իմ վարդին, կարմիր վարդին,Դաստա դրախտին:\n\nԲՌՆԻ ՊՍԱԿ\nԼուսադեմին աղբյուրի մոտ գընացի,Սառը ջըրով ձեռքս, երեսըս լվացի,Հանգստացա ծառի թավուտ ստվերումը.Թըռչունները ճլվում էին վերումը:\nՄին նոցանից տըխուր, մընջիկ երգում էր,Ու երգելիս մարդու ձենով ասում էր.«Խեղճի՛կ Նազլու, քեզ բերել եմ սև համբավ,Այսուհետև քու քաղցր արևը կորավ.Քու հերիկը արծաթասեր, քարեսիրտ,Չի խնայելու անգին օրերը խեղճիդ.Ծերուկ կընճռոտ նա քեզ փեսա ընտրել է,Քու փեսան քեզ հորեդ փողով գընել է:\n— Մերի՛կ, ինչե՞ր եմ ես լսել, վա՛յ գլխուս, —«Աղջի՞կ, հորըդ գործըն է այդ, աչքի լուս»:\n— Հերիկ ղո՞րդ է, ինչ լսեցի, վա՛յ գլխուս, —«Թող աղբերըդ ղորդը ասե, աչքի լուս»:\n— Աղբեր, ինչո՞ւ տալիս են ինձ ծերուկին. —«Արծաթասեր մեր հոր գործն է, իմ անգին…Քիսով ոսկին ջըհուդ ծերը տուն բերեց,Անգին քըրոջ, ազիզ քըրոջ նա գերեց»:\nՄընա՛ք բարև, տուն, ազգական, հավիտյան,Ոսկի օրըս սևցնելու է իմ փեսան.Դուք երկնային ազատ թըռչունք մի՛ երգեք,Անցած օրերս դուք ինձ ի հուշ մի՛ բերեք.Այսուհետև իմ կյանքն է ինձ գերություն,Մահը միայն տալու է ինձ փըրկություն:\n\n* * *\n— Ա՛ռ աթոռը, նըստե՛, ուտենք միասին,Ասաց գոռոզ ծերուկ փեսան նոր հարսին.Մազն ու ունքը նորա ճերմակ ինչպես ձյուն.Ու աչքերը բոց կըրակի պես փայլուն.Ես քեզ շուտուց սիրում էի վառ սիրով.Արդ` դու իմն ես, ու ես հանգիստ եմ հոգվով:\nԵ՛կ, քեզ ցույց տամ իմ պահած փողն ու գանձը,Քեզ կընծայեմ այն բոլորն ու իմ անձը: \n—«Քա՛վ, քե՛զ պահե բոլոր քու փողն ու գանձը,Դու սևցուցիր անբախտցուցիր իմ անձը»:\n— Երթա՛նք, մառան, խըմենք անուշ գինիներ: \n—«Գինին ի՞նչ շահ, երբ սրտիս մեջ չի կա սեր.Քանց քու գինին անուշահամ, պատվական,Սիրում էի մեր տան ջուրը սոսկական»:\n— Երթա՛նք շուկա, առնունք ակեր թանկագին: \n—«Ակը ի՞նչ շահ, երբ արցունք է իմ աչքին.Անգութ հորըս դու փող տվիր ինձ առիր,Ո՛չ ամուսին, այլ դու գերի ինձ արիր»:\n«Երկնի՛ց թըռչունք, դադարեցե՛ք երգելից,Եղե՛ք սըրտիս ցավերուն դուք կարեկից.Ես էլ էի ձեզ պես մի օր խընդագին,Գընաց կորավ ազատ կյանքը իմ անգին:\nԹըռե՛ք, տարե՛ք վերջին խոսքս իմ ծնողաց,Թե Նազլուի վիճակն է այժմ սուգ ու լաց,Ասե՛ք մորս, որ տվավ ինձ կյանք, արև,Թե խեղճ Նազլուն ուղարկում է քեզ բարև.Մեր տունը, ուր անցավ կյանքըս մանկության,Էլ Նազլուին տեսնելու չէ՛ հավիտյան:\nՀորըս ասե՛ք, քու խեղճ, թըշվառ աղջիկըդԲոլոր սըրտից ներում է քու չար գործըդ»:\n\nԵրեկոյան պահուն, մայիս ամիսին,Ծնողք նըստած ծառի տակը միասին,Անմեղ թըռչնոց լըսում էին երգերը.Մին էլ հանկարծ թոթափեցան ճյուղերը.Բուեճը նըստավ ծառի վըրա ու գոռաց.Հորը, մորը պատճառելով սուգ ու լաց.«Ձեր աղջիկը անբախտ Նազլուն չէ՛ կենդան,Էլ դուք նորան տեսնելու չե՛ք հավիտյան,Թըռավ կորավ արև խըղճուկ որբուկին,Երկնից տիրոջ ավանդեց նա իր հոգին»:\n\nՔԱՋ ՎԱՐԴԱՆ ՄԱՄԻԿՈՆՅԱՆԻ ՄԱՀԸ\nՎԻՊԱՍԱՆՈՒԹՅՈՒՆ\nԲարեկամական նվեր Մկրտիչ Սանասարյանին\n1\nՆԱԽԵՐԳԱՆՔ\nՈ՜վ լուսի՛ն, լուսի՛ն, էլ քանի՞ էդպեսԴալկացած, տըժգույն, տըխուր երևես.Այդ թխպոտ ամպե՞րն քեզ զարհուրեցին,Բոցոտ կայծակնե՞րն քեզ այլայլեցին.Երկնից կամարի գեղը դու ես լոկ,Աստեղց մեջ չըկա քեզ նըման ոչ ոք.Մի՞թե նախանձից թափել է գույնըդ,Չէ՛, ուրիշ գաղտնիք ունիս սըրտումըդ:\nԱսա՛ ինձ, լուսին, ասա սրտաբաց,Ինչո՞ւ է, ինչո՞ւ, դեմքըդ այլայլած.Երբ մենք սև օրվան ունինք կարեկից,Ասում են, կեսն է պակսում մեր ցավից.Թըշվառին թըշվառն է միշտ մըխիթար,Ո՞րտեղ կըգըտնիս դու քանց իս թըշվառ.Քեզ պես մըտատանջ, քեզ պես անտերունչ,Սըրտումս գաղտնիք, բայց լուռ, անմըռունչ —Անցնում են օրերս, վա՛յ գըլխուս տալով,Մարդկանց մեջ ուրախ, միայնակ լալով:\nԼալիս եմ, լալիս արցունքըս հորդորՑողում, վազում են աչքիցս ամեն օր.Չեն պակասում, չեն, հառաչանք ինձնից,Եվ այս սև օրվան չունիմ կարեկից:\nԱմեն շընչավոր ունի մի ընկեր,Միմիայն ինձնի՞ց պիտի պակսի սեր,Եթե դու էլ ես թըշվառ ինձ նըման,Իմ քաղցր խոսքը կլինի քեզ դարման.Սըրտիդ խորհուրդը բա՛ց արա անկասկածԻնչո՞ւ է, ինչո՞ւ, դեմքըդ այլայլած:\n\n2\nԼուսինը դող-դող ամպեր ճեղքելով,Ինձ պատասխանեց լալագին ձայնով.«Լըսե՛, մուսային պարկեշտ որդեգիր,(Թե գըլխուս անցքին ես հետաքրքիր),Շատ դար դես ու դեն ունայն շըրջելով,Քեզ միայն գըտա ըզգայուն հոգվով:\nԲայց մինչև այսօր չի գըտա ոչ ոք,Որ իմ տխրության տաներ քիչ մի հոգ.Ոչ ոք չը խըլեց դարդը իմ սըրտից,Շատ դար ինձ ոչ ոք չեղավ կարեկից.Շատ դար եմ պահել մայրագութ խնամովՕտարի գաղտնին սըրտիս մեջ. բայց ո՞վՄի օր բարձրացուց աչքերը երկինՈւ կարեկցաբար հարցուց–«ո՛վ լուսին,Ինչո՞ւ ես տըխուր, գունաթափ դիմոք,Ի՞նչ ցավ է սըրտումդ, ի՞նչ վիշտ, ի՞նչ մորմոք»: \n—Գոհ եմ, գոհ քեզնից պարկեշտ բանաստեղծ:\nԻնձ ըսփոփեցին քու խոսքերն անկեղծ,Ինձ` որ համ-աշխարհ կարծում է անբան,Միայն քեզ համար կբացվի իմ բերան,Քու անուշ խոսքին և ես փոխարենԿըպատմեմ, ինչ որ անցավ իմ գըլխեն:\nԴու այն կըպատմես բանիվ ներդաշնակ,Հետնորդք կը հյուսեն քեզ դափնյա պըսակ.Թո՛ղ քեզ խուժանը ատե, անարգե,Նաև այդ` անվան քու շուք ու փառք է,Ի՞նչ սեր ես խընդրում մարդկության ցեղից,Ե՞րբ վարդ է քաղվել տատասկոտ տեղից,Սերը նըմանից պետք է պահանջել:\n\n3\nԼՈՒՍՆԻ ՊԱՏՄՈՒԹՅՈՒՆԸ\nԻ հոն են ծնել մեր հարքն առաջին,Որք ետ Ադամա զաստված օրհնեցին:\nՆահապետ:\n\nԴե՛հ, լըսե՛: \nՄի օր կապուտակ կամարնՈղջ ծածկել էին աստղեր անհամար,Ես էլ հարսի պես նոցա մեջ փըռված,Հանդարտ գնում էի` դեմքըս քող առած:\nԱնցա լողալով ծովը Պոնտոսի,Անցա քերելով կատարք Կովկասի.Տեսա երեսըս Գեղամա ջրումը,Զովացա փոքր-ինչ ձըկնոտ Վանումը,Լույս տալով անցա շատ սարեր, դաշտեր,Ուր խոր լըռություն, հանգիստ պատել էր:\nԱնխոնջ մըշակը հողի վրա պառկած,Զովություն խընդրում էր մարմնուն հոգնածԵզն ու գըրաստը նույնպես վաստակածԽաղաղ դաշտի մեջ էին տարածած:\nՀայո՛ց աշխարհիկ` բերկրության տեղիք,Հայո՛ց բընություն, ա՛խ, հայ մանկըտիք,Գեղորե՛ք, ավա՛նք, դաշտք ու արտորա՛յք,Քաղա՛քք մարդաշատք, շե՛նք ու վանորա՛յք,Ո՞ւր եք, ո՞ւր, հիմի ինչո՞ւ շուտ կորաք,Ո՞վ ձեզ կործանեց, ո՞ր ձեռը վայրագ...Այն գիշեր երնե՛կ էր հայոց երկրին,Աստղերն էլ երկնից նորան փառք տվին,Ու ես անցնելով նորա վըրայից,Չէի կըշտանում վըրան նայելից:\n\n4\nՈւղիղ չորս շաբաթ այն օրից անցան,Կատարեցի ես դարձյալ մի շրջան,Ըշտապով անցա քաղաքներ, գեղեր,Լեռներ, ծովակներ ու շատ-շատ տեղեր,Կարոտով մըտա Հայաստան աշխարհ:\nԴարձյալ գիշեր էր. մըռայլ ու խավարՏիրել էր հայոց առատ դաշտերը.Բայց ա՛խ, ուր էին հունձք ու արտերը,Ո՞ւր էր այն հայոց անխոնջ գեղջուկը,Ո՞ւր էր հաստավիզ նորա գոմշուկը,Ո՞ւր էին խեղճի արորն ու սամիք,Կամ ո՞ւր մըշակի պարտեզն ու այգիք:\nՍև ծուխ է պատել հայոց երկընքին,Գեղեր, քաղաքներ տված կըրակին,Անողորմ էրվում, տոչորվում էին,Բոցեղեն լեզուքն հասնում ամպերին,Դժոխք էր տեսիլն խեղճ հայոց երկրին…Բայց քեզ ո՞վ նյութեց այդքան մեծ չարիք.Երկնացող պարտե՛զ, հայոց աշխարհի՛կ.Նախանձ էր տիրել այդ մարդի սըրտում,Թե՛ օձ էր բընել նորա չար հոգում...Այո՛, նախանձ էր, նախանձ դարևոր,Որ մարդուս սիրտը այրելով բոլոր,Իսկ և իսկ սաստիկ, ահեղ ճայթմունքովԴուրս ցայտում, վազում է մեծ հոսանքով.Ինչպես այն սարերն դըրսից հանդարտիկ,Որոց վըրա հալվում չէ՛ փափուկ ձընիկ,Հանկարծ կայծակներ ծընում են ծոցից,Քաղաքներ ամբողջ այրվում են բոցից.Այդպես նախանձի սերմունք սըպըրդածՀազկերտ արքայի սըրտի մեջ, հանկարծՀարյուր հարյուրով պտուղներ ծընուցին,Պըտո՛ւղք– արժանի գեհենի հընձին:\n\n5\nՏեսա Ավարայր սարսափած ահից,Անթիվ զորք նորա տիրել էր պարսից.Հայոց գընդիկն էր համարձակ ու քաջՔըմծիծաղ դեմքով կանգնած էր առաջ:\nԾագեց արևը. կատարք շողշողունԵրևան եկան հայոց սարերուն,Անոսր ամպերը կարմիր, ծիրանիԳույներով ներկած` զարդ էին երկնի:\nԱվետիս կարդաց նորեկ արևունՔաղցր տաղերով արտույտն արտերուն.Տըղմուտը հեռվանց անուշ խոխոջովՔերում էր ափերն փըռված վարդերով:\nՀանդես էր բնության. միմիայն մարդըԱյն օր չէր կազմում բընության զարդը.Ուրիշ մըտածմունք էր նորա հոգում,Չար ոխ, չար նախանձ ու ատելություն,Ճակատ ճակատի կանգնած անվեհեր,Հայոց քաջորայք, պարսից կըտրիճներ,Պատրաստ են չափել ուժերը բազկին,Արյամբ կըշտացնել ծայրը նիզակին.Սանձակոծ ձիանք, անճոռնի փըղերՀողն էին փորում ոտով անհամբեր…Հանկարծ բանակից դուրս եկավ ՎԱՐԴԱՆՈւ ահեղ կըռվին տվեց նա նըշան:\n\n6\nՀառաջ մատիք ինձ լսել,Շառավիղք քաջին Հայկա,Ես կամիմ ձեզ արդ պատմելԶազգասեր գործ Վարդանա:\nԳաբրիել Պատկանյան\nՎԱՐԴԱՆ — զորավար իր ազգեն ընտրած,Արյան դաշտի մեջ ՔԱՋ հանդիսացած,Սըրտացավ Հայոց դառը վիճակին,Ոտք հանեց նոցա ընդդեմ գոռ պարսկին:\nՉըկարաց տանել նորա վեհ հոգինԿրոնի հալածմունք սիրելի ազգին,Թըրովն ու խաչով տվեց մեծ երդում—Հաղթել կամ փառքով ընկնել գոռ դաշտում:\nԵվ զորքը նույնը երդմամբ կըրկնեցին,Մարմինքն ու հոգիքն ազգին գոհեցին:\nՎերին ներշընչմամբ Վարդան քա՛ջ գիտեր,Որ օրհասական այն օր վերջինն էր.Բայց նա ըստրկի կյանք վարել չընտրեց,Ծընընդով ազնիվ` ազնիվ մահ խընդրեց:\nՉէ՛ր նա կուրացած նըշույլքով բախտին.Բայց չէր էլ զըզվել օրերով կյանքին.Նա քաջ էր մարմնով, հոգվով էլ վեհանձ,Կիրքերը նորա բնավ չէին անսանձ,Առտընին կյանքում ծընող բազմագութ,Բանակի մեջը զորավար հըմուտ:\nՊարիսպ ամրակուռ հայրենյաց համար,Ամեն մի հայի հույսն ու մխիթար:\nԲայց իր թշնամյա՞ց... ահեղ հալածիչ,Դեմ ու դեմ կռվող, բայց ո՛չ նենգ պատրիչ.Քանի որ ոսոխն թուր ուներ ձեռին,Վարդանն էր նորա ահեղ թըշնամին.Բայց երբ դըներ նա զենքըն իր գետին,Վարդանն էր նորա պաշտպան առաջին.\n7\nԹընդաց սըրտերը արի հայերուն,Սանձերը թողած նըժույգ ձիերուն,Աջ ձեռքին թըրեր, ձախերին` վահան,Քաջ-քաջ վազ տվին պարսից հանդիման:\nԳըրոհն էր ահեղ սըրտոտ հայերուն,Գետերի նըման թափեցին արյուն,Մահը անփախուստ էր նոցա աչքին,Խիստ թանկ ծախեցին մահերը պարսկին,Երկար չըտևեց այս անգամ կռիվը,Շատ շուտ քիչացավ հայերու թիվը,Մընացորդք քաջաց նախանձ բերելով,Ընկան կոտորած պարսից թըրերով.Մընաց լոկ Վարդան իր բուռ քաջաց հետ.Սորա առաջ գունդք պարսից անհեթեթ:\nՉըսարսեց նորա վեհանձըն հոգին,Տեսնելով անշուշտ վըտանգ առաջին,Սըրեց պեխերը, նայեց աջ ու ձախ,Իր բուռ քաջերուն ասաց դեմծիծաղ.«Տըղե՛րք, ահա մեզ մի կարճ ճանապարհ,Որով այս երկրից երթանք նոր աշխարհ,Ուր մեր քաջ նախնիք կան մեզ անհամբերՓառաց պըսակով շատ ու շատ դարեր.Տա՛նք վերջին բարևն, աշխարհին հայոց,Որ սընուց գըթով մեզ տղա տիոց.Առանց հայրենյաց մեզ մութ է աշխարհ,Հայաստան էր մեր միակ մըխիթար.Կորավ Հայաստանն, էլ ի՞նչ հույս մընաց,Մեր կյանքըն ի՞նչ է, թե ոչ սուգ ու լաց.Այո՛, տանն ունինք ծնողք, ընտանիք,Թո՛ղ կորչին, երբ որ կորավ Հայրենիք.Գո՛նե մեր հետնորդք կասեն մեզ համար,Արցունք թափելով աչքից անդադար,Երանի՛ էր ձեզ, ո՛վ որդիք փառաց,Որ դուք չըտեսաք կորուստն հայրենյաց.Ձեր կյանքն էր ազնիվ` ազնիվ մահ առիք.Ձեզմով կըպանծա հավետ Հայրենիք,Ձեր կյանքն կլինի հետնոց օրինակ,Ինչպես մեռնելը ձեզնից սովրեցանք.Ինչ որ ունեիք` ազգին արիք զոհ,Ազգն հավիտյան կըմընա ձեզ գոհ:\nՔընից հառնելիս կամ քուն մտնելիս,Միշտ ձեզ կըհիշենք մենք աղոթելիս,Մեր անմեղ մանկանց տըխուր օրորով,Ձեր գըլխու անցքը կըպատմենք երգով:\nՁեր անկման տեղը կրոնասեր մարդիկԿդարձնեն անշուշտ աղոթո տեղիք,Ձեր մարմինն ամեն մի հայի համարԿըդառնան մասունք սըրբոց փըրկարար.Հանգե՛ք, դյուցազունք, հանգե՛ք հավիտյան,Ձեզ միշտ կըհիշե ձեր մայր-Հայաստան»:\nԱսաց ու լըռեց: \nԵրկու աչերիցՑողացին արցունք` ինչպես ցող երկնից.Ուժգին ա՛խ քաշեց անվեհեր սըրտենԲայց այդ ախը չէր թըշնամու ահեն:\n\n\n\n\n\n\n8\nԲայց ինչո՞ւ լացեց այդ արի մարդը,Որին անծանոթ էր ահն ու դարդը.Գու՛ցե թե հիշեց նա այդ րոպեինՏանը անպաշտպան թողած ընտանին,Որ շուտով կընկնին ձեռքը թշնամուն,Այդ ազատ կյանքեն կերթան գերություն.Ձեռակապ, քաղցած ու հազար չարիքԱնմեղ տանելով խեղճ Հայոց կնանիք,Պարսից որերույն պիտի հարճք լինին,Կամ կույր հետևողք Զըրադաշտի կրոնին:\nԿանցնին սև օրեր, կանցնին և տարիք,Այդ զեղչ կյանքումը կմոռանան չարիքԻրանց հալածչաց, կմոռանան Հային,Որք նոցա սիրույն այդքան ցավ տարին.Այն թըռչնուն նըման, որ և՛ վանդակում,Անտառեն զըրկված` գըտավ խընդություն,Անույշ երգերով, հորերեն սովրած,Ունկը փաղաքշեց իր չար թըշնամյաց...Գու՛ցե նա լացեց Հայի վիճակին,Անկումը գահին, կորուստը թագին,Որ հազար ու բյուր կըրելով ցավեր,Անկործան պահեց նոցա շատ դարեր.Ինչո՞ւ…\tոր մի օր հիմարի կամքիցԱնդա՞րձ զրկվի հորական փառքի՛ց…Ա՛խ, դառն էր նորա հըսկայի սըրտինՏեսնել հաղթանակ պարսից ոխերիմ:\n\n9\nԿարծիք կա, որ հոգին ունի մի գաղտնի զորություն յուր ապագա վիճակը նախազգալու:\nՉոքքե\nՍև-սև պատկերներ` սև քողի նըմանՎըրդոված մըտքին եկան հանդիման.Տեսավ Հայաստան ոտնակոխ արած,Քաղաք մարդաշատ իսպառ ավերած.Երբեմն բնակիչք տեր շատ ազգերի,Այժմ կրոնամոլ պարսկին են գերի,Փակած են դըռներ նոցա ժամերուն,Անդ էլ չի հընչում սըրբոց ալելուն,Եվ նվիրական նոցա նուրբ տեղիքԷլ չեն այցելում կրոնասեր մարդիկ:\nԱյրուձին հայոց, այն քաջ այրուձին,Ո՛չ Հային պաշտպան կլինի, այլ պարսկին,Եվ գանձք լեռներուն, բերք առատ երկրին,Ողջ պիտի լափե անհաշտ թըշնամին:\nՀայր անճարակ` կըմոռնա ազգը,Կրոնն, և՛ լեզուն, և՛ հորանց փառքը:\nՀայկ, Արամ, Տիգրան և այլ դյուցազունքԿերևին նոցա պատիր շաղփաղփունք.Եվ կամ` լըսելով մեծ գործք ՆերսիսինԳուցե զավակունք նոցա կասկածին.Հըրաչյա, Զարմայր և Վահագն արինԵրբեք չեն անցնիլ նոցա մըտքերին:\n\n10\nՆա լուռ էր. բայց այդ լըռություն խորինՆըման էր անհուն ու անդորր ծովին,Որ մեղմ ծըփալով, նավաստյաց սըրտում,Հաջողակ ճամփու հույսեր է ծընում:\nԲայց վա՛յ է խեղճիկ անփորձ նավորդաց,Թե հասու չեղան նորա պատրանաց.Կըվերցնե ալիք մինչի ամպերը,Խաղալիք կլինին նորան նավերը,Կուլ կերթան անհագ, փըրփըրած ծովին,Ո՞վ դեմ կը կենա կատաղած հովին...«Քաջե՛ր, ասաց նա, ինչո՞ւ եք տըխուր,Հոգնա՞ծ են ձեռներդ, թըրե՞րըդ չեն սուր,Նո՞ր է մեզ համար նիզակ խաղացնել,Հայոց թըշնամու կյանքը կարճացնել.Սարսեցա՞ք պարսկի անթիվ զորքերից, —Մի հայը քաջ է նոցա հարյուրից.Հիշեցե՛ք Հայկին, որ բուռ քաջերովԴեմ կեցավ Բելին, հոգին անխռովՋարդեց, կործանեց, մընացողք ցըրիվԵղավ հայերից, ինչպես չոր խըռիվ:\nՄահի՞ց վախեցաք, ամոթ է հայինԻր ազատ կյանքը փոխել ըստրկին.Մա՛հ, մա՛հ, ե՛կ շուտով, սևցո՛ւր իմ կյանքը,Ինչպես սևացավ հայերու փառքը.Դե՛հ, վերջին անգամ հորանց տաղերովԿռվենք ու մեռնինք պարսից թըրերով»:\n\nԶԻՆՎՈՐՆԵՐԸ ԵՐԳՈՒՄ ԵՆ\nԶինվոր էի հայոց ազգին մըտերիմ,Երբ Հայաստան քարքանդ արեց թըշնամին.Պինդ-պինդ ցավեց սիրտը արի հայերուն,Այդ օր նոքա թափել տվին գետ արյուն:\n\nՇատ-շատ քաջեր ընկան ասդից ու անդից.Ես էլ ընկա թշնամիի սուր նետից.Իմ մարմինը դաշտի միջին է ընկած,Քրիստոնեի սուրբ օրենքով չէ՛ թաղած:\n\nԴուն մի մնար աչքըդ արցունք օրն ի բունՍիրականիդ, ի՛մ սիրական, մըտի՛ր քուն,Առտուն կուգա չարագուշակ գուժկանը,Սուգ, ողբ, կըսկիծ նա կը նյութե իմ տանը:\n\nԵրբ որ լսես վաղաժամիկ իմ մահը,Ա՛ռ երկու թի ու երկաթե սուր բահը,Ա՛ռ քու հետը մի ըսպիտակ մեծ պատան,Փորե խորին ինձի համար գերեզման:\n\nԳերեզմանիս վըրա բըսնի վարդենին,Վարդը բացվի, աչքը գրավե ամենին,Սոխակին էլ թո՛ղ գրավե նա հոգին,Քաղցր տաղեր թո՛ղ ներշընչե սոխակին:\n\nԹո՛ղ սոխակը անցքը պատմե ամենուն,Թո՛ղ լըսողը ողորմիս տա՛ իմ հոգուն:\n\nՎԱՐԴԱՆԻ ԵՐԳԸ\nՀիմի է՞լ լըռենք, եղբարք, հիմի է՛լ,Երբ մեր թըշնամին իր սուրն է դըրել,Իր օրհասական սուրը մեր կըրծքին,Ականջ չի դընում մեր լաց ու կոծին.Ասացե՛ք, եղբարք հայեր, ի՞նչ անենք, —Հիմի է՞լ լըռենք:\n\nՀիմի է՞լ լըռենք երբ մեր թըշնամին,Դավով, հրապուրանքով տիրեց մեր երկրին,Ջընջեց աշխարհքից Հայկա անունը,Հիմքից կործանեց Թորգոմա տունը,Խըլեց մեզանից թագ և խոսք, և զենք, —Հիմի է՞լ լըռենք:\n\nՀիմի է՞լ լըռենք, երբ մեր թըշնամինԽըլեց մեր սուրը — պաշտպան մեր անձին,Մըշակի ձեռքիցն էլ խոփը խըլեց,Այդ սուր ու խոփից մեր շղթան կըռեց,Վա՛յ մեզ, շըղթայով կապած գերի ենք, —Հիմի է՞լ լըռենք:\n\nՀիմի է՞լ լըռենք, երբ մեր թըշնամին`Սոսկալի զենքը բըռնած մեր գլխին,Կուլ տալ է տալիս արտասուք առատ,Աղեխարշ բողոք վաղուց ապիրատ.Մեր գըլուխ լալու Եփրատ ու՞ր պըտռենք, —Հիմի է՞լ լըռենք:\n\nՀիմի է՞լ լըռենք, երբ մեր թըշնամինԼիրբ գոռոզությամբ լըցրած իր հոգին,Արդարության ձայնն հանած իր սըրտիցԱրտաքսում է մեզ մեր բընիկ երկրից,Պանդու՛խտ հալածյա՛լ, եղբարք, ո՞ւր դիմենք, —Հիմի է՞լ լըռենք:\n\nՀիմի է՞լ լըռենք, երբ մեր թըշնամին,Անհոգ մեր բերած ծանր զոհերին,Յուր լիրբ նըզոված ձեռքը կարկառեց,Ազգության վերջին կապը պատառեց.Հայի կորուստը մոտ է, ի՞նչ անենք, —Հիմի է՞լ լըռենք:\n\nՀիմի է՞լ լըռենք, երբ մեր թըշնամին,Արհամարհելով մեր փառքն ազգային,Մեր եկեղեցուն ձեռնամերձ եղավ,Գառնազգեստ գայլին մեզ գըլուխ դըրավ,Սուրբ խորան չունինք, արդ ու՞ր աղոթենք, —Հիմի է՞լ լըռենք:\n\nՀիմի է՞լ լըռենք, մարդիկ ի՞նչ կասեն,Երբ մեր տեղ քարինք, ապառաժք խոսեն.Չե՞ն ասիլ, որ հայք արժանի էինԱյդ ըստրկական անարգ վիճակին.Մեր սուրբ քաջ նախնյաց գործերը գիտենք, —Մինչև ե՞րբ լըռենք:\n\nԹո՛ղ լռե մունջը, անդամալույծը,Կամ` որոց քաղցր է թշնամու լուծը.Բայց մենք, որ ունինք հոգի ու սիրտ քաջ,Ե՛կ անվախ ելնենք թըշնամու առաջ,Գոնե մեր փառքը մահով ետ խըլենք —Ու այնպես լըռենք:\n\n11\nՄոտ էր արևը իր մորը մըտինԽիտ-խիտ նետում էր ճաճանչն իր հետին,Տեսնողը կասեր, այս անգամ արևնՏալիս էր երկրին իր վերջին բարև:\nՎերջինն էր, այո՛, բայց ո՛չ ամենուն,Վերջինն էր այն խեղճ, կըտրիճ հայերուն.Նորա շողի հետ նոցա վեհ հոգինՊիտի սըլանար դեպ պայծառ երկին:\nԴարձյալ գրոհ տվին հայք ուժգին-ուժգին,Թընդացին շարքերն թշնամյաց զորքին,Ապշած մընացին պարսիկք տեղերը,Թովիչ կարծեցին հայոց խեղճերը:\nՄեծ էր կոտորածն հայոց քաջերուն,Ցույց տվին պարսից ուժը ձեռներուն.Ավարայր դարձավ արյան ճապաղիք,Դաշտը գիշերով լըցուցին պարսկիք,Մարդ, փիղ, ձի, կառք, զենք մեկմեկով էին,Ո՞վ կը խիզախեր դեմ կենալ հային:\nԻնչպես լեռ ալիք ծովին` անարգելՈւզում են քարե եզերք խորտակել,Վազում են առաջ ահեղ գոռալով,Դըժոխքի վայել երգ հորինելով,Խըփում են, իզու՛ր, ու ետ են վազում.Այդպես և պարսից ճիգըն էր ունայն,Երբ նոցա առաջ պինդ կանգնած էր հայն:\nԲայց չի կար արգելք խիզախ, քաջ հային.Ո՛չ թուր և ո՛չ նետ, ո՛չ շարք փըղերին.Նա որդեկորույս առյուծի նըմանԱրգելք չէր տեսնում աչաց հանդիման.Բըլրաձև փըղեր գլորում էր գետին,Մըժեղ էր թըվում նորան արյուձին,Այն քաջ արյուձին, որից որ ՀելլենԾակամուտ եղավ միմիայն ահեն:\n\n12\nՕրն էր տարաժամ, մարտիկք դադարած,Փողը հընչեցին` մարտին կատարած.Մութը տարածվեց, աստեղք ցոլացին,Երկնից ցողն իջավ արնալից գետնին:\nՄըթնասեր թըռչունք ձայներով խըռպոտ,Գուշակում էին մարդկանց սուգ ու բոթ:\nԵտ դարձան պարսիկք իրանց բանակը,Նորից նոր սըրել սուրն ու դանակը,Որ այգուց կանուխ, լույսը չի ծագածՎըրա հարձակվին հայոց` կատաղած:\nԲայց ա՛յլ տեսարան էր հայոց միջին,Վըրդոված, տըխուր էր նոցա հոգին.Ոչինչ չէր լըսվում, թե ոչ սուգ ու լաց,Մեծ կորուստ արին, կորուստն էր անդարձ,Վարդան չի դարձավ դեպ իր քաջերուն:\nՈ՞վ գիտե, ու՞ր է նա այս իրիկուն.Գերի՞ է տարել նորան թըշնամին,Թե՞ մահ է ստացել նա դաշտի միջին.Ոչ ոք չը գիտե: \nՏըխուր ու տըրտումԱմեն տեղ նորան են հայք պըտըրտում,Հոգվոց հանելով, վայ գըլխուն տալով,Աչքերից աղի արցունք թափելով:\nԱվարայր դաշտը տակն ու վրա արին,Ավա՛ղ, հայտ չեկավ դյուցազն արին.Պինդ-պինդ ձայն տվին. «Ու՞ր ես, ու՞ր, Վարդան»:\nԱրձագանքն կըրկնեց Վարդա՛ն ու Վարդա՛ն:\nՈրբերի աչքին քունը չի մոտում,Քունը ի՞նչ սփոփանք, թե դարդ կա սըրտում,Թե լինի գիշերն մեզ քիչ մըխիթար,Առավոտն, ավա՛ղ, կը լինի վատթար:\nԱրթուն մընացին, չի մըտան բանակ,Մինչև որ խոսեց երեք հետ խոսնակ:\n\n13\nՀանկարծ լըսեցին ձիան տրոփ հեռվանց. —«Այս ո՞վ է, տղե՛րք, ասին հայք միմյանց.Գիշերվա ժամի՞ն ուզեց թըշնամինՎրեժխընդիր լինել ցերեկվա անցքին»:\nԲայց չէ՛, վա՛յ նոցա, վատթար տեսարանԱպշած աչքերուն եկավ հանդիման.Չէր արթուն հայոց անկոչ այցելունՍարսած թըշնամին տարաժամ պահուն.Վարդանն էր, որին հուսահատ, տըրտումՈրբացած հայերն էին պըտըրտում:\nՎարդանն էր... բայց ի՞նչ վիճակի հասած.Արյունաթաթավ, սըրտին նետ ցըցված,Աչքերը մըթնած, երեսը տըժգույն,Վերքիցը ծործոր կաթում էր արյուն.Երկու մանկլավիկ բըռնած կըռներիցԿիսամահ քաջին իջուցին ձիից.Բայց այն սուրբ աչերն, դեմքը հրաշալիՉէին կրում հետք մահվան երկյուղի:\nՆորա թուլացած բազկից այն ժամինՉար մահ կստանար նորա թըշնամին,Թե որ խիզախեր գալ նորա առաջ.Այսպես մոտ մահվան նա միշտ մընաց քաջ:\n«Տըղե՛րք, ասաց նա ձայնով դողդոջուն,Ուզացի ձեզ տալ իմ հետին ողջույն,Ձեզ հետ գըրկախառն, ձեզ համբույր տալիս,Հանգիստ ավանդել այս շունչը վերջիս:\nԺա՛մ է, ժա՛մ, թողնել ավեր Հայաստան,Ուր քար չի մընաց պինդ քարի վըրան,Մենք էլ հետևողք նախնյաց ավանդին,Ըստրուկ չենք լինիլ երբեք օտարին:\nԼա՛վ է մեր կյանքը կարճանա սըրով,Քանց հալվի, մաշվի թըշնամու լըծով:\n(Իմ հինգ տարեկան հասակես ի վերԱյսպես տալիս էր ծնողս իմ պատվեր):\nՑավում է սիրտըս, ոչ նետի խոցից,Ցավում է, որ շուտ գընում եմ ձեզնից,Որ չեմ կարենում ձեզ հետ միասինԱրյան դաշտի մեջ փըչել իմ հոգին:\nՎա՛յ թե դուք մենակ, վըհատիք ահից,Դողաք, սարսափիք վերահաս մահից,Թուրն ու ասպարը մի կողմ գըլորեք,Պարսկին կամավոր ձեզ գերել թողնեք:\nԱխ, քաջ իմացեք, ես, թեև թաղած,Պիտի վեր կենամ հողից կատաղած,Նորից նոր առնում ձեռքըս թուր ու տեգ,Ու ձեզ անողորմ խողխողեմ մեկ-մեկ: \n—Անեծք եմ թողնում ես այն վատ հային,Որ ոչ ոխ, այլ սեր ցույց տա գոռ պարսկին,Այդ անհաշտ ոխը հիմկուց ցեղեցեղՊիտի տարածեն հայքըն ամեն տեղ:\nԹո՛ղ կորչին ազգեր երկրի երեսից,Հայը միշտ անհաշտ պիտ մընա, պարսից.Ըստվերըս երբեք չի՛ մընալ անդորր,Այս թըշվառ դաշտում կը շըրջի մոլորՄինչև այն ժամը, ժամ օրհասական,Երբ պարսիկն կամ հայն կըլինի կործան`Արյան դաշտի մեջ մորթելով իրար. —Լոկ այն ժամանակ կառնեմ ես դադար:\nԴե՛հ, մընաք բարև, տեր առ իմ հոգին.Ազատ կյանք կամ մահ ազնիվ տուր հային»:\nԼռեց, ու իսկույն նետը մահաբերՀանեց աներկյուղ` կողից կարեվեր:\n\n14\nԱռ ժամ մի որբիկ տարաբախտ հայերնԱպշած, զարհուրած մընացին տեղերն,Չիմացան` տեսի՞լք է այս, թե՞ անուրջ:\nՄեռած դյուցազին խուռըն կանգնած շուրջ`Ո՛չ լալիս էին, ո՛չ սըգալ կարում,Իրանց աչքերին չէին հավատում:\nԻնչպե՞ս հավատան իրանց աչքերին,Երեկ չէ՞ր, որ պինդ կար հըսկա կաղնին,Որ քանի դարեր հարվածը հողմինԶեփյուռ էր կարծում փըչած մեղմագին.Այսօր միջաբեկ ու թավալգըլորԿար նոցա առաջ. աչքերով մոլորՏեսնում են քաջին գետնին տարածած,Ջրլոտ ձեռները ցամքած, կարկամած,Կեսխուփ աչքերը չունին առաջվանՈ՛չ բոցը, փայլը` ջուխտ աստեղց նըման:\nԴեմքը գունաթափ, գիծքը անմեկին,Ո՛չ ոխի նըշան, ո՛չ սիրո — ունին:\nՏեսած կա՞ս մեկ օր, երբ բոցոտ շանթըԵրկնուց ցած իջնե մինչ խաղաղ դաշտը,Ահեղ որոտմամբ, փայլ արձակելով`Արթուն հովիվին զարնե, տա գետնով.Անմեղ գառնուկներն որբիկ մընացած,Ապաստան չունին, անտեր են թողած,Ահից վազում են թուլիկ ոտներով,Հովվին սուգ կարդում տըխուր ձեներով:\nՈ՞վ է նոցա տերն, ո՞վ խընամողը,(Որբերի սփոփիչն է լոկ սև հողը)Մա՛հ, մա՛հ խնդրեցին հայերն միաբան,Քաջից հետ չի կար էլ հույս փըրկության:\n\n15\nԽուռըն կան հայերն մի փոսի առաջ,Սըրտից անդադար հանում են թառանչ,Դառն արտասուքը նոցա աչքերինՀոսում են առատ ամայի գետնին:\nԴասք քահանայից դաշտումը չի կան,Որ սուրբ աղոթքով հողին հողը տան,Կընդրուկ ու զըմուռս նախնյաց ավանդով,Այդ անշուք թաղման չի խընկում ոչով.Լալական կանայք կրծքին ծեծելով,Ողբի չեն շարժում դառըն հեծելով:\nԼուռ են հայերը, աչքերը պըղտոր,Դեմքերը անշարժ, մըտքերը մոլոր,Հազիվհազ նոցա շըրթունքը դեղնածՇարժելով տալիս են նըշան կենաց:\nԱրդյոք աղո՞թք է, որ նոքա կարդում,Թե՞ արյան վրիժու տալիս են երդումԻրանց դյուցազնի դիակի առաջ,Որին խոստացան մեռնել քաջաքաջ:\nԿարգե կարգ, լըռիկ, մինը հետ մյուսինՎերջին համբույրը տվին դյուցազնին.Եվ երբ որ փայլեց առաջին շողը,Քաջին մարմինը կըլլեց սև հողը:\n\n16\nԿորավ Դյուցազնը, կորավ Հայաստան,Զի հայոց միակ հույսն էր քաջ Վարդան,Թըշվառ հայ ազգին նորա վեհ սիրովԷլ այնուհետև չըսիրեց ոչով:\nԴարք հետև-հետև գընացին, անցան,Հիշատակ Քաջին յուրքը մոռացան,Հեշտության կենաց և գանձի մոլարԱզնիվ նըպատակն մոռացան իսպառ:\nԻրանց սըրբազան տեղիք պարծանացԹողին, մատնեցին խուժադուժ ազգաց,Եվ հողը, գընած գընով սուրբ արյանՀարանց` արին չար թըշնամիք կոխան:\nՄոռացան վըրեժն այն նվիրական,Որ ավանդել էր նոցա քաջ ՎարդանԵվ ատելության փոխանակ` պարսկինՑույց տվին միշտ սեր և հարգանք խորին:\nԾըռեցին վիզերն պարսից լըծի տակ,Դյուրությամբ դարձան հըլու հըպատակ.Ա՛խ, արդարացավ տեսիլն Վարդանին,Որ նախատեսավ անկումըն ազգին:\nՀայը հետամուտ չէր ազնիվ մահուն,Որ հետնոց թողներ պանծալի անուն.Վասակաց թիվը շատացավ դարեդար,Զուտ ազնիվ հոգիք չերևցան իսպառ.Գործիք եղեռան դարձան օտարաց,Ոչ ոք դարմանիչ չէր ազգին չարյաց...Թո՛ղ լըռե՛մ, լըռեմ, ազնիվ պատանի,Այս թըշվառ անցքեն միտքըս սասանի,Քանի կը հիշեմ` սիրտըս խոցոտի,Ու ճըմլած հոգիս վրիժու բոցոտի:\nՄոլեկրոն պարսը կա մինչև այսօր,Ունի թագ ու գահ շըքեղ, փառավոր,Ունի նա լեզու ու անուն փառաց.Քաղաք բարեշեն, տեր է շատ ազգաց,Իսկ Հա՛յը…\tվա՛յ նրա դառը օրերուն,Ի՞նչ ունի, բայց թե լոկ ևեթ անուն,Որը և հաճախ ինքը ամոթիցԶըզված մերժում է իրա վըրայից:\n\n17\nՎԵՐՋԱԲԱՆ\nԼըռեց: \nԱմպերը եկան ծածկեցինԵրկինքն ու լուսինն աչքես խըլեցին.Մընացի մենակ` հոգիս վրդոված,Ձեռներըս ծոցիս, գլուխս քարշ արած:\nԵվ այնուհետև ամեն իրիկունՄընում եմ լուսնի խաղաղ ծագելուն.Նորա տըխրամած դեմքը նայելիս`Հիշում եմ թըշվառ վիճակը ազգիս:\nԱ՜խ, ցոլա՛, փայլե՛, տըխրադեմ լուսին,Գուցե, քու փայլից փայլ տաս և հային.Պատմե՛ շատերուն Վարդանի մահը,Կամ` ի՛նչպես կորավ հայ ազգի գահը,Կամ ի՛նչ վեհ սիրով սիրում էր ՎարդանՄայրենի հողը — աշխարհ Հայաստան:\n\nԱՂԱՍՈՒ ՄՈՐ ԵՐԳԸ\nՆվեր Խաչատուր Աբովյանի անմահ հիշատակին\nԶարթի՛ր, մանու՛կ իմ նազելի, բա՛ց այդ պայծառ աչերը,Թերթերունքեդ քունը թոթվե՛, գիրկը հանգիր քու մորը.Բավ քեզ որքան բարի հրեշտակք հեքիաթ ասին երազում,Այժմ արի՛ քեզ այն պատմեմ, ինչ պիտ տեսնես աշխարհում:\n\nԶարթի՛ր, որդյակ, քանի՞ քընես,Բաց աչքերըդ այդ նախշուն,Ուր որ մայրըդ յուր բախտ, փառքը,Կյանք ու արևն է տեսնում:\n\nԴուն կըմեծանաս, բոյ կը քաշես, չինար բոյիդ ես ղուրբան,Քեզ ուժ կուտան Մասսի քաջքը, որ դու լինիս քաջ Վարդան.Իմ մատներով մի ոսկեթել մեջքիդ գոտի եմ կարել,Գոտիիցըդ թուր կը կապեմ, այն էլ ինքըս եմ սըրել:\n\nԶարթի՛ր, որդյակ, քանի՞ քընես,Բա՛ց աչերըդ այդ նախշուն,Ուր որ մայրըդ յուր բախտ, փառքը,Կյանք ու արևն է տեսնում:\n\nՄեր բակումը ձի է կայնած` քեզ է մընում անհամբեր,Զարթի՛ր, որդյա՛կ, քանի՞ քընես, ա՛ռ քու թուրը մահաբեր.Քու Հայ ազգը հեծեծում է, ձեռքը, ոտքը շըղթայած,Քու եղբայրը գերության մեջ... քա՛ջ, միայն դո՞ւ ես քընած….\nԶարթի՛ր, որդյակ, քանի՞ քընես,Բա՛ց աչերըդ այդ նախշուն,Ուր որ մայրըդ յուր բախտ, փառքը,Կյանք ու արևն է տեսնում:\n\nՉէ, իմ որդին շուտ կըզարթի, ձին կըհեծնե սանձակոծ,Հայի արցունքը կըսըրբե, կըդադրեցնե լաց ու կոծ,Հայ եղբայրներ, քիչ էլ կացեք, իմ Աղասին զարթեցավ,Գոտին կապեց, թուրը կախեց ու իր նժույգ ձին նըստավ:\n\nԴԵՎ ՄՐՈՒՍ\n(ԱԶԳԱՅԻՆ ԱՎԱՆԴՈՒԹՅՈՒՆ)\nԱյդ ի՞նչ շըփոթ, ի՞նչ աղմուկ, հուսակըտուր վայ ու լացԱռհասարակ տիրել է Տարտարոսի զավակաց.Ավերվե՞լ են Գեհենի այն պարիսպքը սարերե.Ջախջախվե՞լ են շըղթայքը ադամանդյա քարերե:\nԹե՞ Ստիքսը ցամքել է, թե՞ Աքերոնն է հիվանդ,Թե՞ Կերբերի տեսիլքը ծերութենեն այլ չէ ժանտ:\n\nՈ՛չ, գեհենի պատերը պինդ, անխախուտ են կանգնած,Ոչ շըղթայքն են ջախջախվել և ոչ Ստիքսն է ցամաքած.Առաջվա պես Կերբերը դուռը արթուն է պահում,Աքերոնը անցուդարձ նավով Ստիքսն է անում:\nԱյդ փանաքին առթերեն չէ՛ Գեհենի աղմուկը,Այդ փանաքին առթերեն չէ՛ դևերու լաց սուգը:\n\nԴըժոխքի մեջ դահլիճ կա — խորհըրդական է չարաց,Յոթն աթոռի մեջտեղը կըլոր սեղան է դըրած,Թվով յոթն են բազմականք` յոթն մեղաց համարավ,Մին մինի մոտ լուռ ու մունջ տըխուր նըստած են կարգավ:\nԹեև լուռ են, բայց անխոս խորհուրդ խորհին չարերը,Թե խորհուրդը գործ դառնա` կը կործանվին սարերը…\n«Եղբա՛րք, ասաց վերջապես Բեհեղզեբուղ ծերունին,Ձեր ցանկությամբ և կամոք ես այց ելա մեր երկրին,Ինչ կար չըկար նորա վրա` ամեն աչքե անցուցի,Բոլոր տեսածս ու լըսածս` մանրամասն գրեցի.Իմ գըրվածքի մեծ մասը վաղուց եմ գրով հաղորդել,Մընացորդը ուզում եմ բերանացի Ձեզ պատմել:\n\nՀայաստանն էր վերջին իմ այց ելած աշխարհքը,Այլ ազգերի խիստ տարբեր է հայոց վարքն ու բարքը.Ժողովուրդն է միամիտ, կըրոնասեր, հեզ, խոնարհ,Խաղաղասեր, ժըրաջան ու շատ սիրում են իրար.Հոգևոր հարց հարգելով` սատաներքին են ատում,Խունկ ու զըմուռս ծըխելով` սաստիկ են մեզ հալածում:\n\nԹասով գինին խըմելիս` հայք միշտ Աստված հիշում են,Խըռովարկու հարբողին խընջույքիցը քըշում են.Երգ սիրում են — հոգևոր, խաղ տիրում են, — բայց անմեղ,Միով բանիվ` և՛ ըզգաստ, և՛ խելոք են ամեն տեղ.Այժմ ասե՛ք սիրելիք, ի՞նչ հույս ունինք այն ազգեն,Որի ամեն անհատը գիտե փախչել մեր ձեռքեն»:\n\n— Բեհեղզեբուղ դու հիմա՛ր, Անամելիքը ասաց.(Որ խորհըրդի ժամանակ լուռ անմըռունչ էր նըստած),Զարմանում եմ քու խելքին, որ այդ չընչին համբավովՇըփոթեցիր ամենիս ու լըցուցիր տագնապով.Ասենք թե` հայք ըզգաստ են, իրանց կրոնին մըտերիմ,Միթե ուրիշ հնար չի կա՞, որ հայք դառնան մեր գերին:\n\nԶորօրինակ` հայերը բընությամբ խիստ տըռփոտ են,(Եվ ու՞մ սիրտը անթափանց է սիրո սուր նետերեն)Թ’Ելլադեյեն շնորհաշուք գան Հայաստան աղջիկներ,Այնուհետև տե՛ս քանի՞ պիտի քանդըվին տըներ.Ուր սեր էր` անդ քեն կլինի, սուրը կշարժի իր տեղեն,Սար ու ձորեր կը լըցվին հայոց արյան հեղեղեն:\n\nՀա՛ հա՛ հա՛ հա՛, ծիծաղեց Բեհեղզեբուղ ծերունին,(Նորա բարձր ծիծաղեն դրունք սարսեցան Գեհենին).«Գեղեցկությունն հայ կընկա բաղդատելով այլ ազգաց`Այնպես գիտցի՛ր, ինչպես որ լուսինն հանդեպ աստեղաց.Շըքեղ, նազուկ հասակավ, թուխ ու գանգուր մազերով,Կես ամսվա լուսնի պես շողշողում են պատկերով:\n\nՄի՞թե Հային կույր գիտես, կամ թըշնամի իր անձանց,Որ սոսկ քարը գոհարեն կարծեն նոքա գերազանց:\nՉէ՛, այդպես չէ՛, սիրելիս, հայի աչքը շատ սուր է,Հային հիմար կարծողը` երկու աչքով էլ կուր է.Ուրիշ միջոց, ուրիշ հնար եկ աշխատենք գըտնելու,Այդ բաներով չէ՛ երբեք մեզնից հայը խաբվելու»:\n\nԱյս լըսելով դևերեն մինը` Մըրուս անունով,Որ դըպիրն էր ատենին, տեղեն ելավ անխըռով.Աչքը դարձուց իր չորս դին սովակատաղ վագրի պես,Դըժոխաշունչ բերանեն անեծք թափեց լիապես,Նորա լայնդիր ճակատը գահ էր յոթից հանցանաց.Սոսկավիթխար հասակը ահարկու էր և՛ դիվաց:\n\nՍա այն չարկամն էր ազգիս, որ Արամա օրերենԽըղճուկ հայը օր չունի նորա անողորմ ձեռեն.Սա այն ծնունդն էր անիծից, որ նոր պեսպես դիմակավՀիմն ի վեր կործանելու շուտ-շուտ Հայաստան եկավ.Մե՛րթ Վասակ էր անունը, մե՛րթ Պապ էր, մե՛րթ Մերուժան,Մե՛րթ Հազկերտ էր կրակամոլ, մերթ մոլեգին Չարմաղան:\n\nԴրախտանմանն Հայաստան ըսպանդ դարձուց սոսկալիՈւ անհովիվ հոտի պես թողուց հայոց ցավալի,Որք արգավանդ դաշտերում կարոտ էին չոր հացին,Աղբերառատ այն երկրում ծարավատանջ մընացին,Արտասուքով ցողեցին կանաչազարդ ձորերը,Անմեղ արյան հեղեղով ողողեցին փոսերը:\n\nՀայի բնությանը տեղյակ` նա գուժկանի խոսքերենՉայլայլեցավ այլոց պես. միայն ելավ իր տեղեն,Խոսքը դարձուց դևերուն, մըխիթարեց, ըսփոփեց,Փոքրիկ մի ճառ կարդալով` խոսքը այսպես ավարտեց.«Մի՛ք երկնչիլ, բարեկամք, քանի որ կամ ձեր միջին,Շատ մահացու վերքերով կըխոցոտենք մենք հային»:\n\nՊըրծավ այսոց ատյանը: \nԱմենեքին միամիտԴարձան իրանց գործերուն ու խորհըրդին չարամիտ:\nԻսկ Մըրուսը անհապաղ ու հապճեպով մըտավ կառք,Տարտարոսի խավարեն իսկույն ելավ լույս-աշխարհք.Ծիծաղելով աչքերը դարձուց դեպի Արարատ,Ասաց, «աստ իմ մանգաղին ըսպասում է հունձ առատ»:\n\nՆա քաջ գիտեր, որ հայը հանուն իր սուրբ հավատինՄիշտ պատրաստ է զոհելու գանձը, տունը և որդին.Ավանդության մըտերիմ իր պաշտելի հին նախնյաց`Համհավասար սըրբերուն հարգում է հոգևոր հարց.Ուստի` հագավ ֆարաջա, աջ ձեռումը գավազան,Տերողորմյան ձախումը, այսպես մըտավ Հայաստան:\n\nՍա իր ճերմակ մազերով ու բընութքովը խոնարհ,Ծըռած վիզով, հեզ դեմքով ու մարմնովը նիհարՇուտ գըրավեց ամենի խելքը, միտքը ու հոգին.(Այսպես միշտ հեշտ խաբվել է հայը ձևով արտաքին):\nԴև Մըրուսի հըռչակը` Սուրբ Գրիգորին հավասար,Ծավալվեցավ, սըփռեցավ ամեն հեռավոր աշխարհ:\n\nԱրդ` Մըրուսը ի՞նչ արավ: \nՆա իր խոսքը կատարեց,Տարտարոսի երկյուղը տասը տարում փարատեց.Ուր որ դըրեց իր ոտքը` աղմուկ դարձուց ամեն տեղ,Հորն ու որդուն կըռվեցուց, ինքը մընաց միշտ անմեղ,Անթիվ կասկածանք ցանեց նա միամիտ սըրտերում,Սեր ու հաշտության տեղը թողեց նախանձ, չարություն:\n\nՀայք իրարմե հեռացան, առանձնություն սիրեցին,Ձանձրությունը ու վիշտը շատ մոլությունք ծընուցին.Զվարթ բարքը առաջվա իսպառ կորավ հայերից,Ուրախության սիրո երգ հատավ նոցա բերանից:\nԵղբա՛րք, ինչո՞ւ տիրել են մեզ այսքան վիշտ, այսքան ցավ: \n—Էնդուր համար, որ մեր մեջ Մըրուս-դևը հայտնեցավ:\n\nՀԱՅ ՊԱՏԱՆԻՆ ԵՐԳՈՒՄ Է\nՀայկ ու Լևոնին մոռանանք, եղբարք,Թափ տանք մեզանից փոշին հընության,Վերածնենք մեր մեջ նոր կյանք ու նոր բարք,Կեցցե՛ շատ օրեր մանուկ — Հայաստան:\n\nԿեցցե՛ շատ օրեր մանուկ — Հայաստան,Նա՛ որ դեռ միայն մեր սըրտի խորքումՈւնի յուր հիմքը, ո՛չ տուն, ո՛չ կայանՉունի տակավին բուն Հայաստանում:\n\nԵղբա՛րք, բանը դեռ անշոշափելիԱյժմում մեր մըտքին` ցընորք չի կարծենք,Բանը կմարմնանա ու տեսանելիԿը լինի շուտ, միայն մենք վըստահ լինենք:\n\nՄեր հույսը միայն մեր վըրա լինի,Չեն պետք մեզ նըպաստ մեծատուններին,Ողորմությամբ թող մուրացիկն ապրի,Մուրացողըն միշտ ստրուկ է օտարին:\n\nԿեցցե՛ Հայաստան, որ երազականԿարծում են ծերերն. իրոք չէ՛ այդպես. —Մեր հայրենին դեռ չէ չվառական,Քանի որ ունի քաջ որդիք մեզ պես:\n\nԲա՛վ է, օտարին շատ ծառայեցինք,Ըստրկի վիճակն չէ՛ հավերժականԱզատության գինն մենք քաջ սերտեցինք,Էլ չենք հավատալ օտարի խոստման:\n\nՕտարի շահը թույն է մահաբեր,Աչք է կուրացնում, միտք է պըղտորում,Գերի է դարձնում մարդ ազատասեր,Ոսկի շըղթայով ձեռք ոտք է կապում:\n\nԿըփըշրեմ շըղթաս, կերթամ Հայաստան,Կըպագնեմ նորա հողը անարատ,Կասեմ. «Եկել եմ որդիդ չվառական,Գըրկիդ մեջ ինձ առ, մայր իմ հարազատ:\n\nՉունիմ ես ոսկի, այլ ոսկու մադան,Ջըլոտ ձեռք ջուխտակ ու սիրտ անվեհեր,Ձեռքումս ունիմ բահ ու հըրացան,Սըրտումըս ունիմ ազնիվ խորհուրդներ:\n\nՔու հողն արգավանդ, ես մըշակ արի,Մենք հաշտ կու ապրինք շատ ու շատ տարի.Ուրջուներեդ քեզ ոչինչ շահ չըկա,Թույլ տուր, որ բըռնի հալածեմ նոցա:\n\nԴու որդիք ունես չորս միլիոն ու կես,Թե հանկարծ գաղթեն` նոցա տեղ ունե՞ս,Ըստինքիդ կաթը խնայե օտարեն,Գալու որդիքըդ քաղցած, ծարավ են…»:\n\nՀարավ, հյուսիսեն փոշի վերացավ...Ձայն, տրոփ, խոսք, շըշուկ զիլ-զիլ լըսվեցավ…Մասսա ճակատեն մեգը հեռացավ...Մանուկ — Հայաստանն ոտքի կայնեցավ...\nԵՐԳ\nՆվեր Փիլիպպոս Վարդանյանին\nԵրբ տըրտում ես, բարեկամ,Ձախորդության օրերըդ,Թո՛ղ ամեն ինչ, երգարանԱզգային դու ա՛ռ ձեռըդ:\n\nԵրգե՛, երգե՛ դարդն ազգիս,Երգե՛ ամուր, անդադրում,Հոգվով մըտքով կըսփոփվիս,Հավատա՛ ինձ, մեկ պահում:\n\nԵրբ խընդում ես, բարեկամ,Հաջողության ժամերուն,Երգե՛ երգ դու ցընծությանՄեր պաշտելի պապերուն:\n\nՔու խընդության խընդակից,Ազնիվ գործիդ քաջալեր`Կլինին հողի խոր տակից`Մեր պանծալի նախորդներ:\n\nԵրգե՛ հարսին քո գըրկում,Երգե՛ խընջույքի միջին,Ե՛վ սուրբ ահեղ ճակատում,Ե՛վ բանտումը խավարչտին:\n\nԵրգով հիշե՛ մեր նախնյաց,Երգով թո՛ղ քնե քո որդին,Երգն է մարդուն անգին գանձ, —Լոկ չար մարդիկ երգ չունին:\n\nՏԱՃԿԻ ԲԱՆՏ\nՍոսկալի, մըռայլ, գիճին գետնափոր,Վեր, վայր, ամեն խորշ լի զեռուններով,Դրունք երկաթիք, ծղինք ժանգոտք,Դահիճ-դռնապանք քանց վագրը վայրագ:\n\nՀազար բյուր տեսա պես-պես տանջարան.Գետնի վրա ցըրիվ ընկած են աստ-անդՄտրակ ու աքցան, խթան, մանգլիոն.Ահա նոր դըժոխք — կասվի տաճկի բանտ:\n\nՊատերեն կախված անթիվ շղթաներ,Ամեն շղթային կըպած է մի մարդ.Չէ՛, չէ՛, դա մարդ չէ՛, այլ հավետ կըմախք,Ստվեր է սոսկալի, ո՛չ աստծո պատկեր:\n\nԱսե՛ք, ի՞նչ է մեղքն այս թշվառներին,Կողոպտե՞լ են, գողցե՞լ են, մա՞րդ են սպանելՉէ՛, չէ՛...Բանտերը լըցվեցան անմեղ հայերով,Կրակ, աքցան ու թույն եկան ի հանդես,Ծովամույն կըլինին հայք հազարներով,Իսկ Եվրոպ անտարբեր, լուռ ականատես:\n\nՄՇԵՑՈՒ ՀԵԿԵԿԱՆՔԸ\nՎիզերըս ճըկած` սըրտով խոնարհ ենք,Տիրասեր հպատակ լինինք ու ծառա,Նորա անունը աղոթքով հիշենք,Խըղճուկ հայ ազգիս գուցե մեղքանա:\n\nՔըրտինք-վաստակի մեր տասանորդըՏանք նորա զորքին, որ նա կըշտանա,Ըլլանք Սուլթանի մըտերիմ ճորտը,Խըղճուկ հայ ազգին գուցե մեղքանա:\n\nԹո՛ղ նա մեր որդոց անմեղ արյունովՀաճույքի համար սուրը լըվանա,Սըրտերուս կըսկիծն զըսպենք խընամով,Խըղճուկ հայ ազգին գուցե մեղքանա:\n\nԹո՛ղ պարկեշտասուն մեր աղջիկներովՍուլթանի տռփոտ պասքը հագենա,Մեր ոսկին սերայ տանինք փեշերով,Խըղճուկ հայ ազգին գուցե մեղքանա:\n\nՑուցնունք, որ հայը չէ տաճկին ոսոխ,Այլ բարյացակամ սերտ ընկեր է նա,Նորա գովողն է, ո՛չ չարախոսող,Խըղճուկ հայ ազգիս գուցե մեղքանա:\n\n— Լուռ կաց, խե՛ղճ հայ մարդ. սընոտի հույսերՔեզ շատ խաբեցին, էլ մի՛ հավատալ,Կանցնին ու կերթան շատ ու շատ դարեր,Հայ ազգիս վըրա թուրքը չի խըղճալ:\n\nԻնչո՞ւ կը մոռնաս Փըրկչի ասածը:\n«Դուռը չի բախած` ոչ ոք չի բանալ»:\n«Ո՞վ ըստացել է յուր չի հայցածը», —Հայ ազգի վերա թուրքը չի խըղճալ:\n\nԱզատ լալ կուզես, գիտեմ փափագըդ:\nԲայց դու մի՛ հուսալ հասնիլ այդ օրին:\nՈ՞ւր է, դու գիտե՞ս, բախտըդ ու փառքըդՈւ ազատ կյանքըդ: \n— Ի ծայր քո սուրին…\nՎԱՆԵՑԻ ՄՈՐ ԵՐԳԸ\nՊըզտի տըղա, չե՛մ օրորիլ օրորանքըդ, որ քուն լաս,Հայ աղբարքըդ ոտքի ելան, մենակ դո՞ւ ետ պիտ մընաս,Զարթե՛, հոգիս, անուշ քունեդ, թո՛ղ աչքերըդ լուս տեսնին,Արևմուտքեն արև ծագեց, բախտը բանեց հայ ազգին:\n\nՉար Սուլթանի ոսկի թախտը ջարդվեցավ, վար ինկավ,Թախտի տակեն հազար ազգաց ազատություն ծագեցավ.Ով որ շուտով ոտքի ելլե, ազատություն կը գըտնե,Սիրուն որդի՞ս միթե մենակ չար լուծի տակ պիտ մըտնե:\n\nՄենք Սուլթանին շատ խընդրեցինք կողկողագին ու լացինք,Աղի-աղի արտասուքով ձեռք ու ոտը լվացինք.Բայց նա չանսաց պաղատանքին ողորմելի հայերուն,Այժըմ, նայինք, նա կը լըսե՞ շառաչյունը սուրերուն:\n\nՏու՛ր, սիրական, քակեմ ձեռքիդ պալուլները, արձակեմ,Ու այդ թուլիկ աջիդ մեջը մի պողպատե սուր դընեմ,Ըստրուկ գընա՛ արյան դաշտը, վերադարձի՛ր ազատված.Արդյոք մի օր պիտի լըսե՞ս մեր խընդիրքը, ո՛վ աստված:\n\nՎԱՆԵՑԻ ԳԵՂՋՈՒԿԻ ՏԱՂԸ\nԱղոթարանը բացվեցավ, ժամանակ է զարթելու.Էրթամ ախոռ, գոմշուկներըս լըծեմ` գութան վարելու:\nԴե՛հ, գոմշուկներ, ելե՛ք, ելե՛ք, արտը երթանք աշխատինք,Հարկ ու խարճի վատեն մոտ է. ոթենք արուն ու քրտինք:\n\nՀայի՛ գութան, հայի՛ գութան, որի՞ համար կը ջանաս,Ո՛վ քեզիմով կը տանջըվի, որի՛ն դու կուշտ հաց կուտաս:\nԱյն օր, երբ քեզ ձեռքըս առի` ազատ օրըս կորուցի,Անվախ սիրտըս վըհատեցավ, հոգիս թուրքին մատնեցի:\n\nԲա՛վ է, գութան, մեր տանջանքը, համբերությունն վերջ ունիԴուն տեսա՞ր, որ մեր դուշմանը ամոթ, խելք ու գութ չունի:\nԱրի՛ փըշրեմ ես քու խոփը, տանք դարբինին կռելու,Կըռենք-կոփենք սուր ու սուսեր` դուշմանի դեմ կռվելու:\n\nԵղբաբք հայեր, առե՛ք խոփը, տվե՛ք դարբինին կըռելու.Կըռել-կոփել սուր ու սուսեր` Հայաստանը փըրկելու:\n\nԲՈՂՈՔ ԱՌ ԵՎՐՈՊԱ\nՁեռքերըս կապած, ոտքերըս շըղթա,Կասե Եվրոպան. «Հե՞ր չելաք ոտքի.Ձեզ ազատություն, ձեզ օրենք չի կա,Տարե՛ք, կըրեցե՛ք դուք կյանք ըստրկի»:\n\nՎեց հարյուր տարի մեր երակներենԿա՛թ-կա՛թ ծորեցավ մեր վերջին արյուն,Եվրոպան կասե. «Շուռ գանք հայերեն,Հայի մեջ չի կա ուժ ու քաջություն»:\n\nԱմբողջ Հայաստան ասեղ չէր մնացել,«Հայք, կասեն, ինչո՞ւ թուր չի վերուցին»,Մի՞թե վառոդի հոգս պետք էր անել,Թե՞ պետք էր բըրդել չոր հաց քաղցածին:\n\nԵվրո՛պ, մոռացա՞ր երբ ԶըրադաշտըՁեռքը թուր` կուգար շիտակ քու ծոցը.Բայց հայի ահեղ Ավարայր-դաշտըՇիջուց մոլեռանդ այն կրոնի բոցը:\n\nԵվրո՛պ, մոռացա՞ր այն կուռ հարվածը,Որ պատրաստել էր Իսլամ քու որդոց.Հայը չուզեց քու արտոսր ու լացը,Քաղաքաց հըրդեհ, խողխողանք մարդոց:\n\n\n\n\n\n\nԵրկհարյուր տարի արյուն թափելով,Դեմ տվեց ահեղ, ուժգին այն գրոհին,Մինչև որ ձեր կյանքն դարձավ ապահով,Մինչև որ ուժեն ընկավ թշնամին...\nԵվրո՛պ, մոռացա՞ր, երբ քու քաջերըԱնապատի մեջ մընացին քաղցած.Ի՞նչ պիտ օգնեին նոցա զենքերը,Թե որ հայք նոցա չը տային կուշտ հաց:\n\nԱպերա՛խտ Եվրոպ, հիշե հայերուն,Դու շատ մի՛ խաբվիլ սուրի շաչյունե.Արյուն ոթելն չէ՛ առաքինությունԵվ ո՛չ նա ազատ ոգու նըշան է...\nՄենք խաղաղություն փըրկչեն սովրեցանքՆեղիչին ներել — Ավետարանեն,Մի՞թե մենք այսօր պատուհասեցանք,Մի՞թե խաբվեցանք մեր բարերարեն:\n\nԻնչերո՞ւս էր պետք առաքինի վարք,Է՞ր չեղանք Հայքըս սրիկա, մարդասպան,Անշուշտ կը դասեր մեզի ազգի կարգԱրյունածարավ գոված Եվրոպան:\n\nՀԱՅԵՐՈՒՍ ԹՈՒՔԸ\nԴուն խելոք, հաշվով վաճառական ես,Մյուլք, փող ու ապրանք, կասեն, շատ ունես.Բայց թե փողեդ շահ չունի Հայաստան,Թըքել ենք քու ալ, փողիդ ալ վըրան:\n\nՔաջ ես, լըսել ենք, ինքըդ մեծավոր,Անուն հաղթողի ունիս փառավոր,Բայց թե թըրեդ շահ չունի Հայաստան,Թըքել ենք քու ալ, թըրիդ ալ վըրան:\n\nԻ վերուստ քանքար քեզի տված է,Հեղինակ անունըդ աշխարհ փըռված է.Բայց թե գըրչեդ շահ չունի Հայաստան,Թըքել ենք քու ալ, գըրչիդ ալ վըրան:\n\nՀեռատես մըտքով դուն զարդարեցար,Հըզոր իշխանի սիրելին դարձար.Բայց թե մըտքեդ շահ չունի Հայաստան,Թըքել ենք քու ալ, մըտքիդ ալ վըրան:\n\nԲանուկ ու ճարտար դուն ունիս ձեռքեր,Շատ կըհորինես թանկագին բաներ.Բայց թե ձեռքեդ շահ չունի Հայաստան,Թըքել ենք քու ալ, ձեռքիդ ալ վըրան:\n\nԵրկինք շնորհեցին քեզ լեզու ճարտար,Քարոզչի ստացար հըռչակ ու հանճար.Բայց թե լեզվեդ շահ չունի Հայաստան,Թըքել ենք քու ալ, լեզվիդ ալ վըրան:\n\nՄեծ ուսում առիր, եղար գիտնական,Գովքովըդ լըցված է մարդոց բերան,Թե ուսումեդ շահ չունի Հայաստան,Թըքել ենք քու ալ, ուսմանդ ալ վըրան:\n\nԿուտամ քեզ պատիվ, կունենաս դու հարգ,Ու կըդընեմ քեզ ազնիվ մարդոց կարգ,Երբ օրորանեդ մինչի գերեզմանՄիակ ձըգտմունքըդ լինի Հայաստան:\n\nՆՈՐ ՏԱՐԻ\nԵրնե՛կ, թե այս Նոր տարինՎերջ տար հայի ցավերուն.Չարը կորչեր, ու բարինԲուն դըներ մեր սըրտերուն:\n\nԵրնե՛կ, թե այս Նոր տարինԱզատ շընչեր Հայաստան,Եվ շուրջ Մասիս մեր սարինՓայլեին արտ-անդաստան:\n\nԵրնե՛կ, թե այս Նոր տարինՈտքի կանգներ Հայաստան,Եվ կիսաքանդ մեր ԿարինԼիներ քաղաք մեր ոստան:\n\nԵրնե՛կ, թե այս Նոր տարինՀայ սրտի մեջ ուժ հոսեր,Ապավինած յուր սըրին,Հայը քյուրդեն չի սարսեր:\n\nԵրնե՛կ, թե այս Նոր տարինՀայ ազգ ի մի գումարվեր,Ի գլուխ Կարնո հայ ամրին,Հայի դրոշակ ծածաներ:\n\nՀայե՛ր, երբեք չերկմըտինք,Կըկատարվի այդ ամեն,Եթե իսպառ մենք հանենքՓոքրոգություն մեր սըրտեն:\n\nՀԱՅԵՐՈՒՍ ԲԱՂՁԱՆՔԸ\nԱ՛խ, ինչպե՛ս կուզեմ տեսնել մեր հայինԱզատ, ապահով, կըրթյալ, ինքնագոհ,Ամեն հայի տուն` դըրախտ երկնային...Լոկ այդ բանն ինձնից չուզենար մեկ զոհ:\n\nԱ՛խ, ինչպե՛ս կուզեմ տեսնել ՀայաստանՄի օր ազատված թըշնամու ձեռքեն,Հայի երկիրը, հայի սեփական...Լոկ այդ չի բաժաներ ինձ իմ կոպեկեն:\n\nԱ՛խ, ինչպե՛ս կուզեմ, որ մեր հայերուսԱրծարծվեր սերը, ուսման, գիտության,Հայի մեջ չի մնար մի հատիկ անուս...Լոկ հեռի ինձնից թուղթ ստորագրության:\n\nԱ՛խ, ինչպե՛ս կուզեմ, որ հայ պատանիքԴեպ համալսարան խըմբով վազեին,Եվ Զվիցերիա երթար հայ աղջիկ…Լոկ ինձնից նոքա կոպեկ չուզեին:\n\nԱ՛խ, ինչպե՛ս կուզեմ, որ մեր զեյթունցինՄիթռայլյոզ, շասպո, ռըմբկեն ունենար,Ջարդ ու բուրդ աներ քուրդ ու չերքեզին…Լոկ ինձնից զենքի նա փող չուզենար:\n\nԵրբ մեր հայրենին հրաշքով ազատվեր,Մերոնք էլ ազատ կյանք-օր վարեին,Ա՛խ, ինչպե՛ս, ինչպե՛ս լավ բան կըլիներ,Երբ հայք ինձ իրանց իշխան ընտրեին:\n\nՀԱՅԻ ՎԻՇՏԸ\nԳիտեմ, խեղճ հային չեն տալ Հայաստան,Մեզ ազգ կազմելու ամենքն են խափան,Նախանձ, քեն ու ահ տիրել է հոգինԴեպի հայերուս շատ ու շատ ազգին:\n\nԹե թուր վերցնեինք` մեզ պիտ մորթեին,Ոչ ոք պիտ ելներ պաշտպան խեղճ հային.Երբ որ լուռ կեցանք մենք խոհեմաբար,Ասին. «Մեռել եք հոգեպես իսպառ»:\n\nԻ՞նչ անենք ուրեմն, ինչպե՞ս փըրկըվինք,Մեզ հալածողեն մենք որտե՞ղ փախչինք.Հայության անվան խարանած կընիք,Հայի ճակատին կոխել են մարդիկ:\n\nՎեց հարյուր տարի մենք կիսակենդան`Կըսողանք տրորած ճըճուի նըման,Փոխան շիջելու նախանձը մարդոց`Սաստակացավ, ավա՛ղ, զերդ հըրդեհ ու բոց:\n\nԿուզեն որ հայքըս մեր սուրբ հավատքենՀրաժարվինք, ինչպես մահացու մեղքեն,Մեր լեզուն, մեր ծեսք` նըշանք ազգության,Երբեք չըհիշվին ի մեջ մարդկության:\n\nԿըրնա՞մ ուրանալ ես իմ պապերուս,«Մորդ ատե՛» — խրատել հարազատ որդուս,Իմ ձեռքով պըղծել իմ սուրբ ավազան,Ազգուրացն, ասե՛ք, չէ՞ վայրի գազան:\n\nԻնչպե՞ս կը կըրնամ ես տալ մոռացմանՔո սուրբ հիշատակն, Մամիկոն Վարդան:\nՈ՞ր ազգի պատմիչք չորս-հինգ հատ ցուցինՆըման մեր անմահ Ղևոնդ Երեցին:\n\nՉէ՛, անհընար է ազգեն հրաժարվել,Ինչպես որ միսը ոսկորեն բաժնել.Սինլըքոր կըմնամ, ըստոր ու ատած,Բայց ես չեմ լինիլ երբեք ազգուրաց:\n\nԱԶԳԱՍԵՐ\nԵրբ պանդոկումն եմ, ու իմ հանդիմանԿան կերակուրներ թանկ ու պատվական,Մի՞թե չեմ հիշում վիճակն իմ ազգին,Չեմ ասում... «Հայե՛ր, օգնեցե՛ք հային»:\n\nԹատրոնում նըստած` առաջին կարգում,Ու մըտքիս պես-պես խորհուրդ են ծագում,Դըպրոց... թատրոն... հայոց զորք... ուսում..Չե՞մ ասում «Հայե՛ր, գաղթեցե՛ք Արզրում»:\n\nԿալվածատեր եմ. տընտեսը իմ տանՀավաքեց բերեց ինձ փող բավական.Ես չե՞մ հասկանում ազգիս հանգամանք,Չե՞մ ասում. «Վանին խիստ պետք է մի բանք»:\n\nՄահիճս կակուղ, վըրես տաք վերմակ,(Ես շատ բարի եմ քընի ժամանակ),Մանավա՛նդ երբոր փորս էլ է տըկռածՉե՞մ ասում. «Հային տվե՛ք խորշ ու հաց»:\n\nՕրն է միգապատ, տափը թաց ու ցեխ.Բեռնակիր մշակը ոտքին չունի տրեխ.Տաք տեղից ասած չե՞մ հազար անգամ«Հե՞ր երկաթուղի չունի Հայաստան»:\n\nԿընկաս չորս կանգուն կերպասե ագինՈրքա՛ն լավ խորհուրդ բերեց իմ մըտքին.Չասացի՞ հային. «Ձեզ համար ժըլատ,Իսկ եղբարց համար պիտ լինել առատ»:\n\nԴուստըրըս ինսթիթութ, որդիս` քոռփուսում,— Ականջիդ կասեմ` այդ է զուտ ուսում —Բայց երբ գընում եմ ես Թուրքի-Մայդան,Հայ դըպրոցներին ես չե՞մ միշտ պաշտպան:\n\nԱյսպես` տարիներ և ամբողջ իմ կյանքԱրել եմ միայն ես լոկ շաղփաղփանք.Իսկ դուք միամիտ, շուտ-խաբվող հայեր,Անունըս դըրիք... խելոք ազգասեր:\n\nԹԱԼԱՆԱԾ ԳԵՂ\nԾուխը ամպի պես կելլեր դեպի վեր,Տընտըղի նման բոցը կըքալեր.Տուն, եկեղեցի, պարտեզ ու այգիԱնսիրտ, անհոգի մատնած են կրակի:\n\nՀայերն հոտի պես սարսած կը վազեն,Անցնող-դարձողեն օգնություն կուզեն.Օգնությո՛ւն: \nԽեղճե՛ր: \nԿատղած օսմանլինՉար մահ կըսպառնա զարհուրած հային:\n\nՄայրը կականով կը փընտրե աղջիկ,Աղջըկան գերի տարավ չար տաճիկ,Իր որդուն կուզե հայրը շըվարած,Որդուն կըտեսնե խազուխի դըրած:\n\nՀայի հավաքած մալը աղքատինՀելալ փայ եղավ անկըշտում քյուրդին,Խեղճը հուսահատ կ’աշե երկընքին,Կըսպասե նըպաստ հրեշտակաց զորքին:\n\nԽաբուսի՛կ հույսեր…\tԴեռ շատ ու շատ դարՊիտի խաբվիս, հա՛յ, ինչպես խաբվեցար:\nԹե ինքըդ չանես քու գըլխու ճարը,Ե՞րբ պիտի օգնե քեզի օտարը...\nԽե՛ղճ մարդ, մի անգամ մեռնելե վախցար,Մինչ մահվան օրըդ հազար մահ տեսարՀազար մեռնելըդ հազար ցավերովԶավակիդ փոսը ձեռքովդ փորելով…\nԴու միշտ եղբորըդ անտերունչ թողիր,Մատիդ ծայրովը նորան չօգնեցիր.Գլուխն առավ խեղճը, գընաց հեռացավ…Հայաստան ձեռքեդ ամայի դարձավ:\n\nԴու կարծեցիր թե` ոսկին մեծ բան է,Ամեն մի ցավի, դարդի դարման է.Ապա հե՞ր ոսկիդ քեզի չի օգնեց,Կընկադ, զավակիդ մահն չի փըրկեց…\nԱ՛խ, հայե՛ր, հայե՛ր, թե որ ձեր ոսկինԿիսով չափ զոհվեր հօգուտ հայ ազգին,Առմիշտ կըդադրեր ձեր լացն ու կականՈւ դրախտ երկրավոր կըլլար Հայաստան:\n\nՄԵԾ\nԳընա՛, իմ որդյակ, աշխարհքըս անցի՛ր,Պանծալի անուն Մեծի դու ստացի՛ր:\n\nՈւ գընաց որդին, շատ քըրտինք թափեց,Մեծ հարըստություն, մեծ գանձ ժողովեց,Ու դարձավ հորը, ասաց պարծանքով.— Հա՛յր իմ, այժըմ Մեծ չե՞մ քու կարծիքով:\n\n— Չէ՛, չէ՛. թեև դու բորսայի ես զարդ,Բայց քեզ չեմ ասիլ տակավին մեծ մարդ:\n\nՆա գընաց մըտավ իմաստնոց տաճար,Եղավ խորիմաստ գիտուն ու հանճար,Ու դարձավ հորը, ասաց պարծանքով.— Հա՛յր իմ, այժըմ Մեծ չե՞մ քու կարծիքով:\n\n— Չէ՛, չէ՛. թեև դու գիտությանց ես զարդ,Բայց քեզ տակավին չեմ ասիլ մեծ մարդ:\n\nՊահով, աղոթքով մըտավ անապատ,Քուրձ հագավ մարմնուն, հրաշքներ գործեց շատ,Ու դարձավ հորը, ասաց պարծանքով.— Հա՛յր իմ, այժըմ Մեծ չե՞մ քու կարծիքով:\n\n— Եդեմա դրախտին էլ լինիս դու զարդ,Ես քեզ տակավին չեմ ասիլ մեծ մարդ:\n\nՈւ գընաց որդին, դարձավ զորավար,Խելքով, քաջությամբ տիրեց շատ աշխարհ,Ու դարձավ հորը, ասաց պարծանքով.— Հա՛յր իմ, այժըմ Մեծ չե՞մ քու կարծիքով:\n\n— Չէ՛, չէ՛. թեև դու գոռ դաշտին ես զարդ,Բայց քեզ չեմ ասիլ տակավին մեծ մարդ:\n\nՈւ գընաց որդին մի երկիր օտար,Հրեշք ու ցավերե մաքրեց այն աշխարհ,Ու դարձավ հորը, ասաց պարծանքով.— Հա՛յր իմ, այժըմ Մեծ չե՞մ քու կարծիքով:\n\n— Օտար աշխարհի թեև եղար զարդ,Բայց քեզ չեմ ասիլ տակավին մեծ մարդ:\n\nՈւ գընաց որդին... \nՀա՛, սարն էր գլորման..Դեմ տըվեց ուսը, չը թողեց անկման...Ու դարձավ հորը, ասաց պարծանքով.— Հա՛յր իմ, այժըմ Մեծ չե՞մ քու կարծիքով:\n\n— Դյուցազների մեջն էլ լինիս դու զարդ,Բայց քա՛վ ինձ ասել քեզ համար մեծ մարդ:\n\nՈւ գնաց որդին գըլխակոր, տըրտում,Հոգին վըրդոված, ցավ ու դարդ սըրտում,Մաշվում էր խեղճը, զոռ տալով խելքին`Հե՞ր չարժանացավ հոր գովասանքին...\nՆորա եղբայրը գերի էր տարած,Թըշնամու ձեռքով տունը ավերած.Ճիգ արավ, գլուխը վըտանգի ձըգեց...Ազատեց եղբորն ու տունը կանգնեց…\nՀանկարծ... սար ու ձոր, ծով դըղըրդեցան,Բյուրք բյուրոց բերնով գոչեց ազգ մարդկան.«Մեծ Մարդու անուն դու ա՛յժմ ըստացար,Եղբորդ հիշեցիր ու քեզ մոռացար»:\n\nՀՈՒՅՍ\nԹո՛ղ փըչե քամին պաղ-պաղ, երեսիս,Վերեն ամպերեն սաստիկ ձյուն թող գա,Որքան որ կուզե` թող փըչե Հյուսիս,Հուսով եմ, վաղ-ուշ գարունը պիտ գա:\n\nԹուխպը թող պատե երկինքը պայծառ,Թանձըր մառախուղ երկիր թող փակե,Տարերք աշխարհիս խառնըվին իրար,Հուսով եմ, վաղ-ուշ, արև պիտ ծագե:\n\nԹո՛ղ գա փորձություն, թո՛ղ գա հալածանք.Խավա՛ր թող դառնա անաղոտ լույսը,Սարսափելի չեն հային տառապանք`Միայն... չի հատներ խըղճուկի հույսը:\n\nԱՄԻՐԱ\nՄի՞թե չեմ կարող, մարգարե չեղած,Քու գալիք օրերն պատմել քու դիմաց.\nՔանի որ բաներն այս ճամփով կերթանՄարդ չի գըտնվիլ ճարպիկ քեզ նըման,Որ ջուրը կրակին հետ միավորեր,Ու հըմուտ ձեռքով աշխարհըս վարերՔանի որ բաներն այս ճամփով կերթան,Դու միակ տեր ես աշխարհիս վըրան,Մարդիկ շըվարած, այլայլած բնավին,Քեզանից հեռի` փըրկություն չունին:\n— Մի՞թե չեմ կարող, մարգարե չեղած,Քու գալիք օրերն պատմել քու դիմաց:\n\nՉի՛ դադրիլ մարդոց քու գովասանքը,Օրեօր կաճի քու փառք-պարծանքը,Աստղեր ու խաչեր ու շըքանըշանՉեն տեղավորիլ քու կըրծքի վըրան...Կը փարթամանաս տափով ու հողով,Մեծ-մեծ տըներով, գանձով ու փողով.Որդիքըդ կլինին մի-մի մեծատուն,Կուտաս դու նոցա պանծալի անուն:\n— Մի՞թե չեմ կարող, մարգարե չեղած,Քու գալիք օրերն պատմել քու դիմաց:\n\nՄարդահաճները, սողունի նըման,Փորաքարշ կուգան քեզի հանդիման,Օտարի կեղծի, սըտախոս լեզունՄըտքեդ կը հանե խեղճ հայի անուն.Փառաց ու պատվի այսքան ծուխ-բուրկենՔու պայծառ միտքը, ավա՛ղ, կըփակեն:\nԿը մոլորեցնե քեզ անցուկ փառքը,Կը մոռացնե քու սըրբազան պարտքը:\n— Մի՞թե չեմ կարող, մարգարե չեղած,Քու գալիք օրերն պատմել քու դիմաց:\n\nԿանցնի ժամանակ` օր, ամիս, տարի,Ճըրագի նըման կյանքըդ կը մարի,Քու անշունչ մարմնուն կուտան շուք վերջին,Սուտ լացով հողին կավանդեն գիճին...Գուցե բարեկամք մի քանի անգամԻրանց մեջ հիշեն քեզի կես-բերան,Բայց, ավա՛ղ հինգ-տաս տարի դեռ չանցած,Հազիվ կը հիշվի անունըդ գոված:\n— Մի՞թե չեմ կարող, մարգարե չեղած,Քու գալիք օրերն պատմել քու դիմաց:\n\nԲայց բախտը ավել էր մեզ խոստացել,Պանծալի անունդ քու անմահացնել,Երջանիկ վիճակ` սպասած դարերով,Տալ խեղճ հայ ազգին քու հուժկու ձեռով...Եվ որքա՛ն-որքա՛ն հայերըս և դո՛ւՊիտի կարմըրինք միշտ «առ ամոթու»:\n\nՕՐՈՐՈՑԻ ԵՐԳ\nԱրի՛, իմ սոխակ, թո՛ղ պարտեզ մերին,Տաղերով քուն բեր տըղիս աչքերին.Բայց նա լալիս է. դու, սոխակ, մի՛ գալ,Իմ որդին չուզե տիրացու դառնալ:\n\nԵ՛կ, աբեղաձա՛գ, թո՛ղ արտ ու արոտ,Օրորե տըղիս, քընի է կարոտ.Բայց նա լալիս է. դու ձագուկ, մի՛ գալ,Իմ որդին չուզե աբեղա դառնալ:\n\nԹո՛ղ դու, տատրակի՛կ, քու ձագն ու բունը,Վուվուով տըղիս բեր անուշ քունը.Բայց նա լալիս է. տատրակի՛կ, մի՛ գալ,Իմ որդին չուզե սըգավոր դառնալ:\n\nԿաչաղա՛կ, ճարպիկ, գող, արծաթասեր,Շահի զըրուցով որդուս քունը բեր,Բայց նա լալիս է. կաչաղա՛կ, մի՛ գալ,Իմ որդին չուզե սովդաքար դառնալ:\n\nԹո՛ղ որսըդ, արի՛, քաջասի՛րտ բազե,Քու երգը գուցե իմ որդիս կուզե...Բազեն որ եկավ` որդիս լըռեցավ,Ռազմի երգերի ձայնով քընեցավ:\n\nՏԱՃԿԱՀԱՅԵՐԻ ՕՐՀԱՍ\nԳիտո՛ւն, թո՛ղ գիրքը, ժամ չէ կարդալու,Գեղջուկ, դու էլ թո՛ղ եզներն ու գութան,Տեր-հայր, դադարե՛ մեռել թաղելու,Երկունքի մեջ է մայր մեր Հայաստան…\nԵրկունքի մեջ է Հայաստան աշխարհ,Մեզ պիտի շնորհե մի նոր գոյություն,Փափաքով սպասած ամենեն շատ դար`Հայոց աշխարհի սուրբ ազատություն:\n\nՄոռանանք պահ մի հին հաշիվները,Թողնենք առօրյա անձնական շահը,Հանե՛նք սըրտերես մեր պիղծ կըրքերը,Հանե՛նք սըրտերես ըստըրկի ահը:\n\nՔրիստոնյա ենք մենք և սերունդ Հայկի,Այսքան բա՛վ է: \nԷ՛լ լուսավորչական,Կամ պապադավան և կամ լոթրանգիԱզգը չի բաժնենք` ի սեր հայության:\n\nԾանըր երկունքի մեջ է Հայաստան,Տա՛նք թեթևություն նորա ցավերին,Նորա ծընելու գեղեցիկ մանկան,Թույլ չըտանք խեղդել թըշնամիներին:\n\nՆորածնի առջև բանանք մեր գանձը.Հարուստը` ոսկի, ուժը` պատանին,Հարսը` յուր փեսան, քաջը` յուր անձը,Կոնդակի շանթեր` սուրբ Էջմիածին:\n\nԱստված մեզ խըղճաց վերջին այս նվագը,Բացեց մեր պառավ մոր ամուլ արգանդ,Թե հայը մարդ է` կազատվի ազգը,Թե չէ՛, Հայաստան կը լինի քարքանդ:\n\nՄԻ՛ ԿԱՐԾԵՔ ՈՐ ԵՍ...\nՄի՛ կարծեք որ ես սին փառքի համար,Իմ հառաչանքով լըցրի <հայ>\tաշխարհ.Այս հեք ամբոխի ծափին ու գովքինԿարոտ չէր բընավ իմ հըպարտ հոգին...\nԱյո՛, իմ քնարի տըխուր ձայներըՑընցեցին հայի հոգու լարերը,Արյուն էլ ազնիվ սըրտե քամեցին,Կըտրիճի աչքե քունը փախուցին:\n\nԻնչո՞ւ, չգիտեմ: \nԱսե՛ք, հե՞ր բարդ-բարդԲացվում է գարնան կարմիր, հոտոտ վարդ,Լեռնիվայր ինչո՞ւ անուշ կարկաչով.Վազում է առուն դալարի միջով:\n\nԶեփյուռը ինչո՞ւ տերևե-տերևԱնցնելով, ասես, տալիս է բարև,Ինչո՞ւ սոխակն էլ մոտ կանաչ թըփինԱնմըռունչ ձայնում է յուր մեղեդին…\nԳ. ՍՈՒՆԴՈՒԿՅԱՆԻՆ\nՆորա 25-ամյա հոբելյանի առթիվ\nԱզգիս շարավոտ վերքը լըվանալ,Լիրբ մեծատունին անվախ ապտակել,Գոհարով ծածկած կեղտերը բանալ,Կեղծավորների դիմակը պոկել,Ու խեղճ կինտոյին դընել մարդու շար`Այս ամենը զորեց միայն քո՛ հանճար:\n\nՆՈՐ ՆԱԽԻՋԵՎԱՆԻ ՔՆԱՐ\nԱՂԱՅԻՆ ՍՅՈՒՐԵԹԸ\nԱղա ըլալը խոլայ չի կիտնաս,Աղաութինը ունի շատ ֆենտեր,Ուրիշ ֆասոնի խելք պիտ ունենաս,Աղա ‘լալն ունի շատ քար ու պատեր:\n\nԱն ի՞նչ աղա է, որ կարդալ կիտնա,Աղան, ատեթը, պիտ ‘լա անուսում.Մեր հալխը չիտի՞ք, տայմա կըխընտա,Եփ տեսնե տիմացն խելոք ու կիտուն:\n\nԱղային սիրտը չար պիտի ըլա,Ինքը անկուշտում միլք ու ըստըկի,Էրեսը տայմա թիթիզ ու չըրա.Աղան չիպիտի ունենա հոգի:\n\nԱղան պիտ նայե խեղճ հալխին վըրան,Ինչպես օչխարին կընայե չոպան.Պուրդը պիտ կըտռե, կաթը պիտ կըթեՈւ անկե էտև կաշին սըկըրտե:\n\nԱղան խըղճմըտանք պիտ չի ունենա,Հավատն ալ պիտ ‘լա շատ низкий проб-իՏիմացը դրախտը պացված պիտ կիտնա,Եփ պասին ուտե սըսեռ ու լոպի:\n\nԱղային օրդին, ատեթը, կըլաՉըռթմաճի, տենքսըզ, փուչ ու հովարտա…Լե՛վենտ, աղեկ է չըվանե կախվիս,Աղայի աղջկա հետ չի կարգըվիս:\n\nԱն ի՞նչ աղա է, որ հեչ օլմասա,Մոսկոֆին օխտը ժում խաբած չիլա,Մինք հեչ չինք ասիլ` հարամի ու կողՄարդուն, որ ծոցը ունի նոմա փող:\n\nԱղան, ատեթը, չի մեխկընալ հեչ,Հազարներ վոթել կեր ու խումի մեջ.Ամա լավ գործի զոհելու ըլա,Քապիկին վըրա տիր-տիր կը տողա:\n\nԱղան շատ կատե ազգային թատրոն,Զերե սյուրեթը կը տեսնե նա հոն,Մեմալ ուռուֆը կը վերնա մարդուն,Տիմացը որ տան կազեթի անուն:\n\nԻ՛նչ էրկան-պարակ խոսքըս երկընցնում,Ու ձեր կոլոխը լաֆով հոտեցնում,Քանի անպակաս է մեր մեջ աղան,Սըրայի գալու չէ՛ խեղճ Նախջըվան:\n\nԿՈԼՈՎԱ\nԶարմանք քաղաք է մեր Նոր-Նախջըվան,Վո՛վ ասիս կուզե լալ մեր կոլովան,Հե՛մ պուրթոտ կոլոխ, հե՛մ տըպըզ-քաչալ,Հե՛մ փալապըյըխ, հե՛մ միրուք մաչալ,Հե՛մ Մոսկոֆին հետ տայմա կըտըրվող,Հե՛մ խեղճ ժամերուս ստակ ճըպըռթ-անող,Հե՛մ սուտ զուրուցը, հե՛մ ալ սուտխաբան,Հե՛մ փիթուն տարին փիրփիրի հարբան,Ասիմ, չամչընամ` վերջին տիրացունԱս միջոցիս է մեր կոլովացուն…Ամո՛թ քեզ, ամո՛թ, Նախջըվան քաղաք,Որ չունիս մեջըդ շենքով հասարակ.Որ հալխին ֆայտան աղեկ մը ճանչնար,Քյուլհանիներուն ձեռք մեզի չի տար…Ընտռինք կոլովա ա՛ն շենքով մարդուն,Որ սիրեր, մեղքնար մեր զավակներուն,Քաղաքիս ստակը ճեպը չի կըռեր,Հա՛պա մեր հալխին պակսորդը լըցներ:\nՀայ ժողովուրդով իլինք հինգ գեղերՆախջըվանին հետ մեկ զեմսթվա աներ.Քաղաքըս մըտցներ ծախս ու առուտուր.Քաղցած աղքատին տար կուշտ կերակուր,Տար մեր զավակին անպես վարժատուն,Ալ Ռոստով չերթար նա օրը չորս ժում.Տարին եթմիշ մարդ` աչքերը արցունք,Չօգտե տալ սալտաթ առանց իրավունք:\nԱս սև օրերուն, որ մեզի հասան,Պատճառ էր մենակ անխելք կոլովան.Կօգտե, հասարակ, խելքերըս ժողվինք,Ու գալու թռեթին շենքով մարդ ընտռինք...Ընտռության օրը կուգամ ես դուման,Կասին վո՞վ է մեր ընկերն ու դուշման:\n\n\n\n\n\n\nՄԱՆԿԱԿԱՆ ԲԱՆԱՍՏԵՂԾՈՒԹՅՈՒՆՆԵՐ\nՆՈՐ ՏԱՐԻ\nԱհա՛ հասավ Նոր տարի,Հետը բերեց նոր բարի,Մանըր տըղոց` ուրախ օր,Բարի զավակ` հորն ու մոր:\n\nՄանըր տըղայք են ուրախ,Ունին կաղին, կոզինախ,Սալորի չիր, չամիչ, թուզ,Փըշատ, ունաբ ու ընկույզ:\n\nՄանըր տըղայք` չի մոռնաք,Աշխարհքումըս չեք մենակ,Ուրիշ շատ խեղճ տըղայք կանԱղքատ և անօգնական:\n\nՆոքա հայր և մայր չունեն,Սև չոր հացի կարոտ են.«Աղքատներին ողորմածԵղե՛ք», կասե ձեզ աստված:\n\nՁՄԵՌ\nՉըգիտեմ` ինչո՞ւ ձըմեռվա օրըՀիշում եմ ես միշտ իմ հայ-եղբորը,Ասում եմ` արդյոք չունի՞ նա կարիք,Հաց, միս, եղ ու փայտ ունի՞ նա հերիք,Ունի՞ տաք հալավ, ունի՞ նա մուշտակ,Ամո՞ւր է տունը, կըտուրը չէ՞ ծակ...Ու այնպես ես միշտ ձըմեռվա օրըՄիտս բերում եմ իմ հայ-եղբորը:\n\nԳԱՐՈՒՆ\nԿարոտ ենք տեսքիդ, աննըման գարուն,Շո՛ւտ արի մեզի, բե՛ր ծաղիկ սիրուն,Բե՛ր պայծառ արև, բե՛ր մեզ տաք օրեր,Ճըռվըռող թըռչուն. բե՛ր կանանչ դաշտեր:\n\nԲա՛ց մեր դըռները, բա՛ց մեր պատուհան,Թող բացվին, ծաղկին, վարդ, մեխակ, շուշան.Փակված սենյակեն ելնինք, ազատվինք,Կանաչ դաշտ երթանք, խաղանք, գլորվինք:\n\nԱՆՁՐԵՎ\nԱնձրև, անձրև` ցած արի,Բըսցուր ցորեն ու գարի,Բըսցուր ծաղիկ, կանանչ խոտ,Ավլե՛ փոշի, մաքրե՛ օդ:\nԱնձրև, անձրև` ցած արի,Գալըդ ամենուս բարի:\n\nԾԻԾԵՌՆԻԿ\nՄարտն անցավ, հասավ ապրիլ գեղեցիկ,Հեռու աշխարհքե եկավ ծիծեռնիկ,Բարո՛վ դուն եկար, գարնան կարապետ,Բուն շինողներից ամենից վարպետ:\n\nԿըռունկը թըռավ, գընաց վերերեն,Սոխակն ալ փախավ մեր պարտեզներեն,Մեկ դու մընացիր ճընճղուկների հետ,Սիրուն ծիծեռնիկ, գարնան կարապետ:\n\nՊատուհանիս մոտ շինե քու բունը,Անուշ ճըռվողով երգե գարունը,Ածա ձու, հանե գեղեցիկ ձագեր,Մընա մեր մոտը մինչև սեպտեմբեր:\n\nՁՅՈՒՆ\nԵրբ որ ձյուն կուգա` ես կուրախանամ,Որ դուրս պիտ ելնեմ, դահուկ պիտ խաղամ…Բայց տեղս որքան աղքատ տըղայք կան,Որ տաք հալավե կարոտ կը մընան:\n\nՊՏՈՒՂՆԵՐ\nԼավ պըտուղներ են`Տանձ, կեռաս, սալոր,Մոր, ելակ, հաղարջ,Դեղձ, բալ ու խընձոր:\nԲայց երբ տեսնում եմԽաղող ու ծիրան,Ինչո՞ւ հիշում եմԵս միշտ Հայաստան:\n\nԳԱՌՆՈՒԿ\nՍիրուն, անմեղ իմ գառնուկ,Բուրդըդ սպիտակ ու փափուկ,Դաշտ վազելով ու արոտ,Մորըդ քաշում ես կարոտ.Մի լար, գառնուկ սիրական,Փոքրիկ տըղի դու նըման,Կու գա մայրըդ, հետը շատԿը բերե քեզ անուշ կաթ:\n\nԽԵԼՈՔ ԵՐԵԽԱ\nԽելոք երեխան այսպես պիտ լինի.Կանուխ պիտ զարթե, շուտ քուն պիտ մտնի.Պիտի չի մաշե սիրտը հորն ու մոր,Դըպրոց պիտ երթա, կարդա ամեն օր:\n\nԱՇՈՒՆ\nԱշունը եկավ, թափվեցավ սաղարթ,Էլ մի փընտրիլ դու մանուշակ ու վարդ,Բնությունը տխուր, պարտեզը տըրտում,Ձըմեռվա հոգսն է մարդոցը սրտում:\n\nԵրեխան փակված մենակ սենյակում,Պատուհանիցը պարտեզ է նայում,Միտքը բերում է գարնան օրերը,Մարգերի վրա զըվարթ խաղերը…\nՄի՛ տըրտմիլ, տըղա, թո՛ղ անցնի մարտը,Նորից կը բացվին նարգիզն ու վարդը,Նորից սոխակը պիտի գա հանդեսՆորից խաղալու դու կերթաս պարտեզ:\n\nՎԱՐԺԱՏՈՒՆ\n«Մայրիկ` ինչո՞ւ այս խեղճըՄան է գալիս գըջըլտած,Ոտքը բոբիկ, գըլխաբաց,Ինքն էլ գրեթե միշտ քաղցած»:\n\n— Որդյակ` դա էլ քեզ նըմանՄի օր տըղա էր փոքրիկ.Բայց թողուցին անխընամՆորան մոտի վատ մարդիկ:\n\nՉուղարկեցին վարժատուն,Բարի խըրատ չի տըվին,Մընաց խեղճը անուսում,Ծույլ ու անգործ բընավին…\nԻնքըդ դատե, բըրետենՕգուտ ունի՞ մեղվանոց.Նույնպես գիտցիր` տըգետենԵրբեք չիկա շահ մարդոց:\n\nԱյս ժամանակ մեզ կուտանՄարդիկ հալավ, տուն ու հաց,Երբ որ նոքա կըստանանՄեզանից շահ` փոխադարձ…\nԱյս պատճառով` այդ մարդըՄան է գալիս գըջըլտած,Ոտքը բոբիկ, գըլխաբաց,Ինքն էլ գրեթե միշտ քաղցած:\n\n«Մայրիկ` չուզեմ ես նըմանԼինել թըշվառ այդ մարդուն.Այսուհետև պիտ երթամԱմենայն օր վարժատուն»:\n\nԿԱՏՈՒ\nԿատուն եկավ փիսիկ-փիսիկ,Հազար նազով ինչպես հարսիկ,Դունչը սրբեց թաթիկներով,Մազը սանրեց չանչիկներով.— Կատո՛ւ, կատո՛ւ, հե՞ր ես տրտում,Թե՞ մկներն են այսօր զարթուն:\n\nԲԱԴԻԿ\nԲադիկ-բադիկ,Կարմիր թաթիկ,Ո՞ւր ես գընում կամաց-կամաց,Ձագուկներդ չորս կողմըդ առած,— Ես գնում եմ ջուր գտնելու,Ձագուկներիս լըվանալու,Ձագուկներըս մաքուր-մաքուր,Տղոց երեսն աղտ է ու մուր:\n\nԳԱՐՈՒՆ\nԱրի, գարուն,Արի, սիրուն,Բեր պարզ արև,Առատ անձրև.Խնդրե տերենՀաճար, ցորեն,Ձմեռն էր մեծՈղջ ըսպառեց.Ամբար, մառան,Դատարկ դառան:\n\nԱՐԵՎ\nԱրև, արև, արի դուսՔեզ բերել ենք աչքի-լուս,Քու քուրիկը լուսինկանԲերեց չամիչ մեկ աման,Ամպը եկավ, մութ արավ,Չամիչն աչքերես կորավ.Բաց երեսըդ, արեգակ,Մեկ բուռ չամիչ քեզ կուտանք,Օ՛խ, արևին խաբեցինք,Ամպի տակեն հանեցինք:\n\nԾՈՒՅԼ\nՄինչի հորձակ քուն եղարՔընետ ելար` հաց կերար,Հաց կերար ու կըշտացար,Կըշտացար ու պառկեցար,Այսպես տարիներ կեցար…Հետո ինչո՞ւ գանգատ կանես,Որ ապրուստի ճար չունես:\n\nՁՅՈՒՆ\n«Ախ, ինչո՞ւ-ինչո՞ւ կուգա պաղ ձյունը,Նորից ամիսներ պիտ մընամ տունը,Տեսնելու չեմ ես կանանչ ծառ, արոտ,Հոտոտ ծաղիկեն պիտ մընամ կարոտ»:\n— Ձյունը որ կուգա երկնքեն ի վար,Իմացիր, մեծ բախտ է մարդուս համար,Վերմակի պես տաք կը ծածկե գետին,Որ բույսի արմատը դիմանա ցրտին.Նա հողին կուտա հյութ, պարարտություն,Դաշտին ու արտին մեծ առատություն:\nՄի՛ տրտնջալ, մարդ, դու բընութենեն,Թե տաք և թե ցուրտ` մեզ միշտ օգուտ են:\n\nՄԱՆԻՇԱԿ\nԴեռ ո՞ւր է ծիծեռ, դեռ ո՞ւր է սոխակ,Գարնան կարապետ եկավ մանիշակ.Երկնային խունկը չորս կողմը բուրեց,Նորածին աշխարհ նախ նա համբուրեց:\n\nԵրկինքն է անամպ, շողշողուն արև,Տանք մանիշակին, երեխերք, բարև,Որ մեր դաշտերին բերեց նոր գարուն,Նախշուն հավերով, ծաղկով զարդարուն:\n\nՏԽՈՒՐ ԵՐԵԽԱ\nԵրբ որ ծագեցավ պայծառ արեգակ,Աքլար, աղավնի, հավ ու ծիծեռնակ,Ձի, ոչխար, գառնուկ, այծ, ուլ, հորթ ու կովԳնացին իրանց գործին ըշտապով:\n\nՄիայն ծույլ տըղան չի գնաց դըպրոց,Գիրքը շըպըրտեց ու փախավ փողոց.Իրիկուն ամենքն ետ դարձան ուրախ,Միայն տըղան էր տըրտում, գլխակախ:\n\nԺՐԱՋԱՆ ՏՂԱ\nՏըղան սիրում է ձեզ շատ, արեգակ,Դաշտ ու պարտեզում ճըռվըռող թռչնակ,Ճյուղերից կախ-կախ պտուղներ հասուն,Բայց ձեզնից ավել պիտ սիրե ուսում:\n\nՈւրեմն թողե՛ք, նախ դըպրոց երթա,Ընկերների հետ դասերը նա տա,Եվ երբոր իր սուրբ պարտքը կատարե,Որքան որ ուզե` թող նա ձեզ սիրե:\n\nԱյնուհետև ցոլա՛, պայծառ արեգակ,Այնուհետև երգե՛…\tդու նախշուն թռչնակ,Ու անուշ համը հասուն պըտուղինԹող լինի վարձը ժրաջան տըղին:\n\nՎԱՆԻՉԿԱ\nՎանիչկային շատ են գովում,Որ լավ աշակերտ է նա,Որ ֆրանսերեն վարժ է խոսում,Ճանաչում է Եվրոպա:\n\nԲայց մայր լեզու հայրենիՄեջը մունջ է ու տգետ,Չի ճանաչում ՀայաստանիՈչ մի քաղաք, ոչ մի գետ…\nՈ՛չ մարդ, կըկու է քո Վանյան,Որ սեփական չունի բուն.Թութակ է քու գոված տըղան,Որ չը գիտե իր լեզուն:\n\n\n\n\n\n\nՀՈԴՎԱԾՆԵՐ, ՀՈՒՇԵՐ, ՃԱՌԵՐ ԵՎ ՆԱՄԱԿՆԵՐ\nԱՇԽԱՐՀԱԲԱՐ ԼԵԶՈՒ\nՆորերումս դուրս եկավ Մոսկովումը «Հիշատակարան Լազարյանց Տոհմի» անվանած գիրքը, որ լույս-ընծայել է Լազարյանց ազգալույս ճեմարանի կրոնի դասատուն (Մսեր Մագիստրոսը): \nՀիրավի որ այս գիրքը մեծ ուրախություն պիտի պատճառե ամեն մի բարեմիտ հայի, մանավանդ նոցա, որոնք կենում են Ռուսաց Տերության մեջ. պատճառ որ` հազիվ թե կգտնվի որպես և իցե հայաբնակ քաղաքներումը այնպիսի տուն, ուր-որ մտած չլինի այս բարերար տոհմի առաքինագործ նշույլը: \nԲայց այս անգամին ոչ գրքի ներքին պարունակությունը տվեց մեզ շարժառիթ խոսել (որ մենք պարտ անձին համարում ենք ուրիշ անգամ` ավելի մանրամասն ճառելու նորա վերա), այլ նույն հեղինակի խոսքերը, որով վերջանում է հառաջաբանությունը:\n\n«Ի մատենագրութեանս յայսմիկ, ասում է գիտնական Մսեր Մագիստրոսը, զդրոյն, այն է, զհինն, զկանոնաւորն եւ զհարազատն մեր ի կիր ասի բար-բառ, եւ ոչ զնորն չմշակեալ, իմա՛ զռամկացն զկողմանց կողմանց զաշխարհիկն անուանեալ, աղխազուր լեզու, զի որքան համեղական եւ ազգոյ եւ գեղեցիկ է առաջինն, այնչափ անհամ է վերջինն, թոյլ, տգեղ, անհեթեթ և զուրկ միանգամայն ի կարի կարեւորացն կանոնաց ուղղախօսութեան, որպես եւ շատք իսկ ոչ յաննշանից արանց` որ քաջահմուտ լեզուիս ճանաչին, վկայեն անաչառապէս»:\n\nԱյսպիսի սաստկությունը, այսպիսի խստությունը ընդդեմ աշխարհիկ լեզվին (թող ներե մեզ հարգելի հեղինակը), որքան ավելորդ, այնքան ևս զարմանալի երևեցավ մեզ: \nԱվելորդ այնու համար, որ մինչև ցայժմ, թվի մեզ, չի եղեր այդ սովորությունը, ոչ հին և ոչ նոր հեղինակաց մեջ, որ յուրյանց գրքի յառաջաբանության մեջը հիշեն` թե ինչու համար են գրոց լեզվավ հորինել և ոչ հասարակ խոսակցության բարբառով. իսկ եթե ընդհակառակն, աշխարհիկ լեզվավ գրողք, որպես տեսանում եմք, սորա համար խոսում են, պատճառը այն է, որ սոքա հին սովորությանը չհետևելով պարտավոր են համարում հայտնել յուրյանց նպատակը, որ իբր նոր իմն հնարք է` լուսավորությունը ազգի մեջը տարածելու համար: \nԱրդա՞ր են մի սոքա կամ մեղապարտ` հետևյալ տողերումը փոքր ի շատե կտեսնամք, և հարգելի հեղինակը գուցե կտեղեկանա` թե ինչո՞ւ համար զարմանալի ևս համարեցինք սորա վերոհիշյալ խոսքը:\n\nՀարգելի հեղինակին չէ անհայտ թե ի Ռուսաստան, ի Տաճկաստան և այլ տեղիք, ուր և ժողոված են հայազգի բնակիչք, շատ գիրքեր են հայտնված աշխարհիկ լեզվավ, ուրեմն նոցա հորինողքը, որոց մեջ կան բավական երևելի անձինք, չկարացին հասկանալ յուրյանց աշխատանաց զուր և անարժան լինելը, և կամ գրոց լեզվի թշնամի՞ք էին, հուսամ թե` չեք ասիլ` այո: \nԳուցե թե աշխարհիկ լեզվի գործածությունը ազգի հարկավորություն համարեցին, կամ նորա պահանջողության իրավունքը ճանաչեցին:\n\n«Չէ մշակեալ», — ասում է հարգելի հեղինակը, — «այդ լեզուն անհամ է»: \nՃշմարիտ է, բայց եթե այդ չմշակյալ լեզուն բոլոր ազգը յուր բերանումը ունի և փոքր ի շատե հասկանում է միայն այդ լեզվավ գրած գրքերը. հա՞րկ է արդյոք այդ լեզվավ նորա հետ խոսել և նորա համար գրել, թե այն հին և մշակյալ լեզվավ, որո համար նա ասում է` «կարելի է լավ է, բայց ես չեմ հասկանում»: \nԱկներև չէ՞ արդյոք ևս, թե ազգը բան հասկանալով պիտի լուսավորվի, գուցե նորա լուսավորության մեջը հետզհետե մտնի յուր հին լեզվի գոնե մասնավոր տեղեկությունը ևս: \nԵթե անհամ է այդ լեզուն, ինչո՞ւ ուրեմն խոսում է ինքը հարգելի հեղինակը, որ շատ լավ գիտե գրոց համեղական լեզուն: \nԿարելի է ասե նա` «Այնու համար, որ ազգը չի հասկանալ իմ գրոց բարբառը»: \nԵթե այդպես է, ուրեմն պետք է համաձայնի` թե հարկ համարելով աշխարհիկ լեզվավ խոսելը` ոչ միայն անվնաս է, այլ և շատ օգուտ է նորա համար գրքեր ևս հորինելը, մանավանդ որ գրքի մեջ ըստ մեծի մասին ավելի բան կհասկանա, քան թե խոսակցության: \nՍորանից հետևաբար երևում է, թե լուսավորությունը և եվրոպական քաղաքականությունը անշուշտ միջնորդությամբ աշխարհիկ լեզվին պիտի տարածվի մեր ազգի մեջ. և եթե այդ ճշմարիտ համարե հարգելի հեղինակը` ուրեմն աներկբայ պիտի լինի նա, թե աշխարհիկ լեզվի մշակումը այդ միջնորդության մեջն է, որովհետև դեռ ևս իբրև անգործ երկիր է:\n\n«Ռամկաց է», — ասում է հարգելի հեղինակը. — բայց միթե հարգելի հեղինակի խոսակցական լեզուն ռամկա՞ց է, ո՛չ. բայց հայտնի է` թե գրոց ևս չէ՛. ուրեմն այժմյան ժամանակի համար կարելի է հարմարել մեկ այնպիսի եղանակ կամ ձև խոսելո ու գրքեր ևս հորինելո որ գրոց լեզվի նման ազգին անհասկանալի լինելով` կարե ռամկաց ևս չլինել. բայց ռամիկ ժողովրդոց բավականապես հասկանալի լինել: \nՄի գուցե ծիծաղելով մեր վերա` ասե հարգելի հեղինակը` «Թող այդ ձևը լինի քո գրույդ ձևը, որո մեջը անդադար երևում է միևնույն բառից զանազանակերպ հոլովմունքը և խոնարհմունքը, և որ ամենևին զուրկ է այն գեղեցկությունից, որով գրոց լեզուն կարե պարծիլ»: \nԱյդ պակասությունները մեք խոստովանում եմք. բայց եթե հրամայե հարգելի հեղինակը` փոքր ինչ կարեմք արդարանալ ևս ասելով թե` որովհետև աշխարհիկ լեզուն չունի սահմանավորյալ կանոններ, ուրեմն նորա խտրությունները հարկ է հանձնել ժամանակին, որ մեզ համար թերևս անիմանալի հնարյուք մշակելով այդ լեզուն, որպես վերը ասացինք, նորա կանոնները ևս կբերե սահմանի մեջ կդնե, իսկ եթե ոչ այդպես` գուցե զորացուցանելով մեր մեջը գրոց լեզվի տեղեկությունը` փոքր առ փոքր սովորական կշինե մեզ համար վերջնույս կանոնները: \nԱյդ լեզուն, որով մենք գրում եմք և որով հարգելի հեղինակը խոսում է` գրոց բառերից չէ՞ բաղկացած արդյոք և նորա ձևն չէ՞ միայն հարմարացրած ռամկաց խոսակցական ձևին, եթե միջնորդությամբ այդ ձևին ազգը կարող էր փոքր ի շատե մեր խոսքը հասկանալ, կարող է նմանապես ընտելանալ փոքր ի շատե նաև մեր գործածած գրոց բառերին, և այս կերպիվ կարելի է նորա հույսը կկատարվի` թե գրոց բառերի հետ ընտելանալով` այդ լեզվի կանոնները և ձևերը ևս կարեն երբեմն խորթ չլինել նորա համար: \nԱյս միտքի հաստատության համար եկեք տեսանեմք` թե Տաճկաստանի մեջը, — ուր ավելի է գործածած աշխարհիկ լեզուն, — ի սկզբանե մինչև ցայժմ այս գործածությունը վնասե՞ց գրոց լեզվի տարածությանը, այսինքն` եթե աշխարհիկ լեզուն գիրքերի և օրագիրների մեջը գործածած չլինեին` գրոց լեզվի տեղյակքը ավելի՞ կլինեին այժմ, թե պակաս: \nԸստ մեր` կարծյաց պակաս կլինեին, որովհետև գրոց լեզվավ գիրքերը և օրագիրները չէին կարդալ և այդ կնշանակե թե` ոչինչ չէին կարդալ. իսկ կարդալով աշխարհիկ լեզվավ գրած բաները ավելի ևս ընտելացան գրոց լեզվին և շահաբեր համարեցին նորա ճիշտ ուսանելը: \nՉիցե թե հարգելի հեղինակը կամենա մեզ ցուցանել Մխիթարյանց միաբանությունը, որ առանց այդպիսի հնարից հասավ գրոց լեզվի տեղեկության վերին աստիճանը: \nՍորա պատասխանը ի մերույս կողմանե այն է` թե նոքա լեզվի ուսմանը իբրև արվեստի պարապեցան. իսկ բոլոր ազգը ոչ կոշկակար կարե լինել և ոչ դերձակ: \nԵթե աշխարհիկ լեզուն չունի գեղեցկություն, այդ կնշանակե` թե սա չունի դեռ կարոտություն գեղեցկության, այսինքն այդ լեզվավ խոսողքը ուսումնասիրական կենաց մեջ չլինելով, դեռևս չունին սովորություն խոսելու զանազան ուսմանց, զանազան գյուտից և կամ քաղաքագիտության վերա: \nԵրբ որ այդ ամենայն բաները փոքր ի շատե կլսեմք սոցա բերանիցը կտեսնեմք, որ նոքա նույն լեզվավ չեն խոսում, որով հառաջ էին խոսում. ուրեմն զարմանք չէ` եթե աշխարհիկ լեզվավ գրությունք և հորինվածք ևս այդ աստիճաններովը ելանեն կատարելության, — իհարկե և գեղեցկության վերին սանդուղքը. ուղղախոսության կանոնները ևս, որք այժմ կան ամենայն խոսակցությանց մեջ` այն ժամանակ կդաշնավորին և կարեն առարկա ևս լինել ուսման: \nՈւրեմն մեր այժմյան կենդանի ազգի համար հա՞րկ է մեզ արդյոք հետ վազել այն կանոնները ըմբռնելո համար որ մեռյալ սերնդոց կպատկանեին և որոց օտարությունը այժմ ազգը կոր ի գլուխ խոստովանում է: \nՀառաջ երթամք այլ լուսավորյալ ազգաց նման, որովհետև մեր հառաջումը ևս, որպես տեսանում եմք, կան կանոններ և կարոտում են միայն կարգավորության և դաշնավորության. եթե մեր խոսակցական լեզուն մենք չեմք ամաչիլ գործածել` շուտով կտեսնեմք, որ ուղղախոսության, գեղեցկախոսության և քաղցրախոսության կանոնները կհայտնվին: \nՈվ թե ինչպես գեղեցիկ կլինին այդ կանոնները, ի՞նչպես կսիրե նոցա մեր ազգը, որովհետև յուր կենդանի լեզվիցը կբխեն, ի՞նչպես յուր կյանքը կսկսե նորանցով գարդարել` իբրև գեղեցիկ հագուստով: \nԵթե այդ ամենայնը անընդունելի է հարգելի Հեղինակին և անախորժ, ուրեմն նա ավելի պիտի հավանի ազգիս այժմյան աննախանձելի դրությունը, երբ որ մեր եղբորը կամ բարեկամին հարցնում եմք` ինչո՞ւ համար են միշտ այլազգի գիրքերը կարդում և հայերեն ոչինչ չեն կարդում` նոքա պատասխանում են մեզ` «Ի՞նչ կարդամք, որ ոչինչ չեմք հասկանում, օտարինը էլի փոքր-մոքր հասկանում եմք և կարդալով գոնե խոսել եմք սովորում», այսինքն` օտարի լեզուն սովորում են և հայինը մոռանում: \nԹող հարգելի հեղինակը տեսնե Մոսկովի (ուր որ ինքն է բնակում) բնակիչ հայերի գերդաստանը, որպես և մենք տեսնում եմք Պետերբուրգի հայոց տները, ուր ծնողք գեղեցիկ կխոսեն հայերեն, իսկ զավակունք հազիվ մեկ քանի բառ գիտեն, և հարցնելու ժամանակը ամոթով միայն ասում են` «խասկանում եմ»: \nՄի՞թե ազնվամիտ հեղինակի սիրտը չի ցավում, խղճմտանքը չի չարչարվում` այդպիսի խոսակցությունից: \nՄենք ևս խոստովանում եմք` այդ միտքը, այսինքն աշխարհիկ լեզվի գործածության հարկավոր լինելը մերը չէ, և շատ ժամանակ չէ անցած, որ պատվելի հեղինակի նման կատեիմք մեր անհամ աշխարհիկ լեզուն. բայց շատ անգամ խորհրդածությանց մեջ լինելով այս առարկայի վրա և խոսակցելով այլոց հետ` տեսիմք, որ այդ միտքը հզոր է և նորա զորությունը չի խոստովանողը հատկապես չէ կարեկցում ազգի տգիտությանը. որովհետև չէ կամենում նորա լուսավորությունը. կարելի է այլով կերպիվ ևս ասել` թե շատ բան ավելի է սիրում, քան յուր ազգը:\n\nՀարգելի հեղինակը կարե ասել ոմանց հետ ի միասին` թե մեր աշխարհիկ բարբառը զանազան է այլևայլ հայազգի ժողովրդոց մեջ: \nՃշմարիտ է: \nԲայց մի՞թե իրավունք է մեզ այժմ իսկ պահանջել, որ մեր Ռուսաստանի աշխարհիկ լեզվավ գրած գիրքերը ամենայն երկիրներումը կարդան, երբ որ մեզ հայտնի է, որ դեռ Ռուսաստանի հայոց մեջ շատ չեն ընթերցողքը, իսկ եթե նույն Ռուսաստանի հայոց մեջ կա զանազանություն, այդ տեսանում եմք Ռուսաց մեջ ևս, որ երբեք խափան չէ լինում մեկ լեզվավ նոցա գիրքերը գրվելույն: \nՈւրեմն` թող մեր գիրքերը, որ Ռուսաստանի աշխարհիկ լեզվավ կգրվին, միայն մեր ժողովուրդը կարդա և սորա համար ևս կարեմք լիասիրտ փառք աստուծո ասել և հավատացնում եմք հարգելի հեղինակին թե` երբ որ Ռուսաստանի մեջ մեր գիրքերը ուրախությամբ և բավականությամբ կկարդան` նոցա արժանավորությունը չի թաքցվիլ օտար երկրացի հայ ժողովուրդից, — նոքա ևս կկարդան մեր գիրքերը, որպես և մեք նորանց գիրքերը: \nԵվ ահա այստեղ է բացվում հաղթանակի հանդեսը, — ինչ-որ նոցա գրվածոց մեջը մեզ քաղցր և գեղեցիկ կերևի` մեք կընդունեմք և գործ կածեմք. այսպես ևս օտարք մեր գիրքերի հետ կվարվին: \nՆպատակը ակներև է թե` փոքր առ փոքր կգամք, եթե ոչ միության, գոնե այն աստիճանին, որ լավ գիրքը, լավ հորինվածքը որևիցե երկրի` միօրինակ լավ կլինին նոցա և մեզ համար. անկասկած պիտի լինիմք` թե այդ հաջողությունը բավական կօգնե կանոնների և գեղեցկության համար ևս:\n\nԱրդարև կմեղանչեինք, եթե քարոզեիմք այժմ իսկ ուսումնարանաց մեջը աշխարհիկ լեզուն ուսուցանել, որովհետև այդ լեզուն չունի դեռևս ուսանելի կանոններ, և ի մանկութենե գրոց լեզուն ուսանելով` մենք հասնում ենք այն նպատակին, որ ռամկի հետ խոսելու ժամանակը, թեև հատկապես նորանից լավ եմք խոսում, նա կարողանում է յուր խոսակցությունը մեզ հետ շարունակել և ցանկանում է ինքն ևս լավ խոսել. այս բանիս հաստատությունը կարող եմք դյուրավ երևաբերել շատ օրինակներով, որ կգտնեմք երկար չդեգերելով: \nԵթե կհավատա հարգելի հեղինակը` թե մեք անհաշտ թշնամի չենք գրոց լեզվին, կարեմք ասել` թե այժմյան ժամանակի համար նա պիտի լինի իբրև հանք, որո միջից պետք է դուրս բերեմք ոսկի և արծաթ, որոց կարոտությունը զգում է մեր աշխարհիկ լեզուն: \nԳրոց լեզվի կանոնավոր և գեղեցիկ լինելը ամենքյան ընդունում են. բայց արդյոք մեր կյանքը մտանո՞ւմ է այդ լեզվի մեջը: \nՀարգելի հեղինակը և յուր պաշտոնակիցք այնպես քաջ գիտեն մեր գրոց լեզուն, որ Ռուսաստանի հայկաբաններից մինն են, ուրեմն միմյանց հանդիպած ժամանակը ինչո՞ւ համար չեն խոսում գրոց լեզվավ. այդ չէ՞ որ` նոցա կյանքը և վարքը ևս չէ տանում այդ լեզվին, և ժամանակը ինքը օտար է համարում նորան: \nԿամեի ասել ևս` թե գրոց լեզվի գրքի մեջ գործածությունը սովորությամբ մնացած լինի մինչև ցայժմ կամ նույն կարծյոք թե` գեղեցիկ է, ազդու է և այլն. այլ ոչ անշուշտ հարկավորությամբ:\n\nԱվելորդ չենք համարում այստեղ բերել հարգելի Ախվերդյանի երևելի խորհրդածությունը այդ մասին, որ մեծ լույս ձգում է գրոց և աշխարհիկ լեզուաց վրա, որի նմանը մեք տակավին չէինք կարդացել հայոց գիրքերից ոչ մինի մեջ:\n\n«Անհաստատ է մեր կարծիքն իբր թե բոլոր Հայաստանի հայերն մեկ ժամանակ խոսում ըլին ելել` մեր հինգերորդ դարու թարգմանիչներու ու սրանց թարգմանած Աստվածաշունչ գրքի լեզվով: \nԿարելի է հինգերորդ դարու հայերն մեզանից հարյուրապատիկ ավելի հեշտությունով էին հասկանում էն լեզուն, բայց խոսելով չեն խոսել. էնդուր որ` ինչպես հիմի, նույնպես և ամեն ժամանակ ու ամեն ազգի մեջ սովորելու է եղել գրավոր կամ գրականական լեզուն: \nԹե ելել է և ժամանակ, որ ամեն հայերն էլ խոսած ըլին եղել մեկ լեզվով էն էլ Հայկի ժամանակին ու շատ շատ մի երկու դար նրանից հետո: \nԱզգն բազմանալով ցրվելիս ու գավառ գավառ բովանդակվելիս. հենց էն գլխեն համեմատ թե աշխարհագրական, թե կենցաղավարական հանգամանքներու, ինչպես տեսնում ենք ևս ուրիշ ազգերու մեջ, կամաց փոխած պիտի ըլի իր մայր լեզուն, ու ժամանակով հարևանիցն էլ բան սովորելով պիտի նորան տված ըլի ամեն տեսակ նոր ձևեր ու դարձվածներ էնպես, որ լավ որոշվել են գավառական լեզուներն մեկ մեկուց: \nՀայաստանու հնուց բազմալեզու ըլիլն` կարծիք չէ: \nԷս գավառական բարբառներուց մեկն, կարելի է հենց էն, որն որ ավելի կու լի պահել իր մեջ մայր լեզուի հատկություններն, քուրմերու ձեռքին, արքունեաց կամ նախարարներու դրանն ավելի գործ դնելով ու քաղաքականության մեջ աճելով դառել է գրավոր, ու գրվելով էնպես կոկվել ու հարստացել է ճոխ ձևերով ու դարձվածներով, որ ևս նույն գավառի բնակչից պահանջել է իրեն հասկանալու ու բանեցնելու համար` իր սովրիլն: \nԷսպես մայր լեզվից կամ մեկ գավառական լեզվից գոյացել ու մեծացել է մեր գրաբառ ասած լեզուն, որո` երանելի Մեսրոպի մեր նշանագիրներու գտնելուց շատ առաջ գրավոր ըլիլն ամենին լավ հայտնի է, էնդուր էլ անկարելի է որ Ագաթանգեղի ու Սուրբ Գրոց վարպետ ոճն` հեշտ հասկանալի ըլեր ամեն չսովրած ու անկիրթ, թեպետ և ժամանակակից հայուն»:\n\nՎերջապես, հարգելի հեղինակին քաջ հայտնի է` թե որքան սիրել և գովել եմք նորա ամեն մի շարադրությունը, որ մինչև այսօր լույս-ընծայվել են. ուրեմն գեղեցիկ գրոց լեզվավ հորինվածք անախորժ չեն մեր ճաշակին. թող գրե նա, որքան և կամի այդ լեզվավ, բայց և թող հավատա որ ազգը, այսինքն ժողովրդով բազմությունը, չի կարդալ նորա գրքերը, այլ միայն հանքերը կավելանան: \nԲայց այս ևս թող իմանա թե` որքան նզովք, անեծք և զրպարտություն հրապարակե յուր գրքերի հառաջաբանության մեջը` նորա ամենայն ճգնությունը ունայն և անզոր կլինին ազգի բերանիցը նորա լեզուն խլելու և կամ տպագրությամբ չերևելո համար:\n\nՄԱՆԿԱԿԱՆ ՀԻՇՈՂՈՒԹՅՈՒՆՆԵՐ Պ. Մ. ԷՄԻՆԻ ՄԱՍԻՆ\n(Նվեր բարեկամական Գևորգ Քանանյանին)\nԿյանքը մի մարդու, որն ավելի քան թե կես դար անդադրում և քրտնաջան վաստակել է հայկական մտավոր ասպարեզի մեջ. որն ազգային գործունեության մեջ միշտ գլուխ կանգնած է եղել, անշուշտ, այդպիսի մարդու կենցաղը իր համազգիների համար խրատական և հրահանգիչ է: \nԱկնարկությունս Մկրտիչ Էմինի վրա է:\n\nՄի տարի առաջ Մկրտիչ Էմինի պաշտոնակիցները կամեցան նրա հիսնամյա մանկավարժական և գրականական գործունեությունը հրապարակավ պատվել և պատվեցին իսկ` առ մեծի ուրախության բոլոր հայ բանասիրաց և ի պատիվ հայության: \nԱյդ դիպվածով հիշվեցան նրա ամեն ցույց տված երախտիքն թե՛ հայ մանկության, թե՛ Լազարյանց պանծալի ճեմարանին, թե՛ հայկական գիտության նրա գործունեությունը. նրա վարքը, նրա խոսքերը հիշեցին այնպիսի անձինք, որոնք ազգերու մտավոր առաջադիմության մի մի պարագլուխ են ճանաչված, այնպես որ այսուհետև Մկրտիչ Էմինի մասին մի որևէ բան խոսելն կամ գրելն` իբր լրումն նրա կենսագրության և այդ մանավանդ ինձ նման մի աննշմարելի անձին, առ սակավը ավելորդ է. չուզեմ ասել ծաղրաշարժ է: \nԱյսուամենայնիվ, ես ևս կամեցա իմ լուման ձգել այդ գիտնականաց կաճառի դիզած ճոխ մտավոր գանձարանի մեջ, և առաջվանե ասում եմ, որ այս իմ կատարածը Մկրտիչ Էմինի գլուխը զարդարող դափնյա պսակը մի տերևով անգամ չի ճոխացնիլ:\n\nՀայրս` Գաբրիել Պատկանյանը, իր ժամանակումը և իր քաղաքի մեջ համարվում էր երևելի քարոզիչ, հայկաբան և պատմագետ. այս որ ասում եմ, օրես 45-50 տարվա բան է. իսկ գիտցողը գիտե, թե 50 տարի առաջ ի՛նչ վիճակի մեջ էր հայկական մտավոր զարգացումը: \nԻ պատիվ հորս այսքան միայն կասեմ, որ նա Նոր-Նախիջևանի համար ամբողջ 30 տարի մի տեսակ բարոյական արեգակ էր, որ իր շուրջը սփռում էր լույս և ճշմարտություն: \nԱյն ընդհանուր հարգանքը և զարմանքը, որ շրջապատել էր հորս, կարծես պիտի դարձներ նրան անձնասպան, ինքնահավան, եսամոլ, բայց իրոք այդպես չեղավ. հայրս միշտ մնաց համեստ` և որ գլխավորն է, նա չկուրացավ և չկուրացուց իր չորս կողմ եղողներին. նա միշտ ասում էր, որ նա լոկ աշակերտ է հարց Մխիթարյանց. Միքայել Սալլանթյանին և այդ միջոցներին նոր ծագող աստղին — Մկրտիչ Էմինին:\n\nԱմեն անգամ, որ հայրս իր աշակերտներին պատմում էր թե՛ քերականությունից և թե՛ պատմությունից, նա միշտ ասում էր, դառնալով ինձ` «Աստուծով, երբ որ Մոսկվա կերթաս` առավել լավերը, առավել կատարյալները կլսես Լազարյանց ճեմարանի հռչակավոր Մկրտիչ Էմին վարժապետից»: \nԵվ այս բանը այնքան հաճախ կրկնվում էր և Մ. Էմինի անունը ամեն հետաքրքիր և նշանավոր գիտելիքի մեջ այնքան շատ հիշվում էր, որ այնուհետև իմ երևակայության մեջ Էմինը դարձել էր մի այնպիսի անձն, որ իմ ամեն հոգեկան պահանջներին լիուլի բավարարություն պիտի տար:\n\nԵս անչափ շնորհակալ եմ հորես, որ իմ մեջ ներշնչեց հեղինակության առջև երկրպագություն անելու զգացմունքը, որ այս օրս մեր հայ պատանեկության և երիտասարդության սրտերեն բոլորովին անհետացած է: \nՍխալվել եմ, թե ոչ, չգիտեմ, բայց այն գիտեմ, որ մանկությանս և պատանեկությանս միջոցին` իբրև անսխալական էակների խոսք, կարդացել եմ Եղիշեն, Խորենացին, Փավստոսը, Ղազար Փարպեցին, Լերմոնտովը, Տուրգենևը, Գոգոլը, Ժան-ժակ Ռուսոն, Բեռնարտեն դը սեն Փիեռը, Մոլիեռը, Շեքսպիրը, Շիլլերը և այլն, և այլն. հավատացել եմ նոքա զգացմանց սրբությանը և իմաստասիրել եմ նոցա ասացվածքի ձևը:\n\nԱյս համոզմունքով մտել եմ, ինչպես աշակերտ, Վեհազնյա Լազարյանց ճեմարան և այս համոզմունքով աշակերտել եմ Մկրտիչ Էմինին ընթացս 1843-1849 թվականներին:\n\nԵս մտադիր չեմ, ինչպես վերը հիշեցի, Մ. Էմինի վարքը գրելու, նախ որ` չեմ զգում իմ մեջ այնքան հմտություն, որ կարող լինիմ հիմնովին և մանրամասնորեն պատկերացնելու նրա մանկավարժական, գրականական և գիտական գործունեությունը, և երկրորդ` գիտեմ, ինձմեն շատ ուժովները պատրաստ են կատարելու այս բեղմնավոր գործը. ես այստեղ կուզեի ինչ ու ինչ նորա այն գծերը նկարելու, որն ըմբռնելի էին միայն մանկական հասակին և որն չէր նշմարիլ ավելի հասակավորը. իսկ այն, ինչ որ ես այժմ մտադիր եմ պատմելու, ոչ այլ ինչ են, եթե ոչ մանկական հիշողություններիս ինձ համար սուրբ և թանկագին նշխարները:\n\nԲախտը ամեն մարդու ճակատագրած չէ, բայց ամեն մարդու վիճակված է եղել մանկություն և պատանեկություն, երանի մեր այդ տարիքին, որի հիշատակը միշտ քամում է մեր աչքերեն սփոփարար արտասուք:\n\nԻնչպես այժմ, այնպես էլ գրեթե կես դար առաջ, վարժապետի դասախոսությունը շարունակվում էր մի ժամ. բայց Պ. Էմինը միշտ մտնում էր դասարան հինգ րոպե առաջ և դուրս էր գալիս տասը կամ ավելի րոպե հետո. մենք ոչ ձանձրանում էինք նրա դասերի երկարատևությունից և ոչ հոգնում էինք նրա պատմածները լսելեն, վասնզի Պ. Էմինին ծանոթ էր այն հազվագյուտ գաղտնիքը, որով վարժապետը հետաքրքրելի դարձնում է իր դասախոսությունը: \nԻնչպես հայտնի է, վարժապետի ժամը երկու հավասար մասի է բաժանված, մինը կիրարկվում է անցած դասը հարցնելով աշակերտներին, և մյուսը` նորը մեկնելով նոցա: \nՊ. Էմինի դասաժամը այնպես չէր անցնում. դաս հարցնելը շատ-շատ 1/4 ժամ էր տևում, մնացած մեծագույն մասը անցնում էր հետևյալ դասը մանրամասնորեն, հազար ու մեկ օրինակներով բացատրելով, պարզելով, մեկնելով և դասին վերաբերյալ զանազան հետաքրքիր մանրամասնություններ պատմելով: \nՊ. Էմինի պատմածը, եթե ասեմ, թե լսում էինք` սխալ ասած կլինեմ. մենք ամբողջապես կուլ էինք տալիս այն, ու հետ դասին օրերով ու շաբաթներով մեր ընկերական զրույցի և վիճաբանության առարկա էինք դարձնում: \nՊ. Էմինի սիրած բանն էր ծանոթացնել մեզ հայոց բառերի արմատներին, նոցա բաղադրվելուն ու ածանցվելուն. նմանապես սիրում էր նա համանուն բառերը իրար մոտ դասավորել և հազար տեսակ օրինակներով ցույց տալ նրանց տարբերությունը:\n\nՇաբաթվա մեջ մի կամ երկու անգամ սովորություն ուներ նա ամբողջ դասաժամը մի բան կարդալ և կարդացածը պատմել, դժվար (խրթին) դարձվածները պարզել: \nԵրկրորդ դասարանումն որ էինք, այս կերպով կարդացինք չորս ավետարանները և գործք առաքելոցը, երրորդ դասարանի մեջ կարդացինք գեղեցիկ Հովսեփի պատմությունը, Դանիել մարգարեի (Շուշանի պատմությունը) և Հովբա գիրքը. չորրորդումը` Գաբրիլ Այվազովսկիի օսմանյան պատմությունը, իսկ հինգերորդ և վեցերորդումն արդեն մենք ինքներս ազատորեն և գրեթե առանց բառարանների օգնության կարողանում էինք կարդալ և հասկանալ Եղիշեն, Խորենացին, Փավստոսը, Հոմերոսի` Եղիականը, Մահ Աբելին, Տելեմաքը, Միլտոնի Դրախտ կորուսյալը և շատ ուրիշ հայոց հեղինակներ և ընտիր թարգմանություններ: \nՇատ լավ միտքս է, որ Ալիշանյանի «Բլբուլ Ավարայրին» և նրա մյուս գեղեցիկ բանաստեղծություններն առաջին անգամ կարդաց մեզ համար Պ. Էմինը և ծանոթացուց մեզ նրա գեղեցկությունը և սեր ձգեց մեր մեջ ժողովրդական բանաստեղծության:\n\nՊ. Էմինի դասախոսությունները մի շարք գրական, պատմական, կրթողական քարոզներ էին, որոնք խորունկ տպավորություն գործում էին մեր պատանեկական զգայուն սրտերու վրա, որ շատերիս մեջ անջնջելի մնաց և շատերիս համար թերևս մի տեսակ ուղեցույց աստղ եղավ:\n\nԱյն վեց տարին, որն Պ. Էմինը մեզ հետ անցուց, գուցե նորա մանկավարժական գործունեության համար ևս ամենագեղեցիկ ժամանակամիջոցն էր գուցե նա ինքն էլ երկար ժամանակ թերևս և առ միշտ, անմոռաց պահեց իր մեջ... \nՉեմ կարող ասել, որ Պ. Էմինի այն միջոցի աշակերտքս մեր մայր-Հայաստանի համար չնաշխարհիկ էակներ հանդիսացանք, ո՛չ. բայց այն համարձակ կարող եմ ասել, որ մեզ նման հայկական շահերին անկեղծ մտերիմ խումբ էլ մյուս անգամ չտեսավ մեր հարազատ հողը: \nՓափազյան, Աղափիրյան, Ասկարյան, Միրիմանյան, Ռոտինյան, Սիմեոնյան, Միանսարյան, Քերովբե Պատկանյան և այլն, և այլն աննշան և անհետք չի մնացին հայկական կյանքի մեջ: \nԱյս ամենքին, Պուշկինի տողերը հայացնելով, կարելի է «Էմինի արծիվների փառավոր երամը» անվանել:\n\nԱյսօրվա պես հիշում եմ ուրիշ պատկեր ևս (անմոռանալի՛ օրեր սուրբ մանկության): \nՀունիսի պայծառ օր էր. ճեմարանի պարտեզը, հետ տաք և հորդահոս անձրևի, փայլուն և դալար տերևներով զարդարվել է. պարտեզի ավազացան շավիղները մաքուր, արեգակը վերեն թափում է առատ, բայց մեղմ ճառագայթներ, փոքրիկ աշակերտները խումբ-խումբ բաժանված, ո՛րը խաղում են ծառերի հովանիի տակ, ո՛րը կարդում և ո՛րը իրար պատմում իրանց հեռավոր, բազմակարոտ ընտանիքի մասին: \nՀանկարծ ներս է մտնում Պ. Էմինը. աշակերտները իսկույն թողնում են իրանց խաղերը, ընթերցանությունը և խոսակցությունը և գալիս խռնվում են նորա չորս կողմը և մեծ խումբ կազմած` սկսում են ճեմելու: \nԱյստեղ ոչինչ առաջվանե նախագծած խոսակցության նյութ չիկա. խոսում են ամեն բանի վրա, խոսում են ճեմարանի վրա, խոսում են Վենետիկի հարց Մխիթարյանց ուխտի և մեր սուրբ Էջմիածնի վրա, միով բանիվ` ամենայն ինչ դառնում է նյութ նոցա խոսակցության: \nՊ. Էմինը այս երեխայական զրուցին տալիս է ուղղություն, նպատակ և իմաստ. առարկան քննվում է ամեն կողմից` աշակերտաց հասկացողությանը հարմար` իսկ որ գլխավորն է` ստանում է ազգասիրական ուղղություն: \nԵրեխան սովորում է յուր հայ լինելը. երեխան դառնում է հարազատ սերունդ Հայկի և Արամի, նա դառնում է ուղղափառ հետևող Գրիգոր Լուսավորիչի մեկնած քրիստոնեական վարդապետության. տակավ առ տակավ պատրաստվում է նա հետևող լինելու Ղևոնդ Երեցին և Հովսեփին, որ Խոխոցիմ ավանեն էր: \nԱյս շրջագայության միջոցին պատմության շատ խրթին տողեր պարզվում են և շոշափելի դառնում հայ երեխայոց և աշակերտաց առջև: \nԵվ, իհարկե, այսպիսի վայրկյանները հավիտյան անջնջելի մնում են մարդուս սրտի մեջ և նորա բոլոր կյանքը արձագանքներ են հնչեցնում մեջը:\n\nԾերերս շատ սիրում ենք մեր կեցած ժամանակը. մեր բարեկամներին, մեր անցած ուրախությունը, միով բանիվ` մեր ապրած կյանքը ավելի բարձր դասելու, քանց նորերը, այսօրվանները. այո՛, այդ ներելի և հասկանալի պակասությունը ունի մեր հասակը, բայց կարելի չէ մերժել և այն, որ հազիվ երբեք գտնվում են այնպիսի անցյալներ, որոնք լավագույն են քան ժամանակակից օրերը: \nՈ՞վ կարող է ժխտել, որ այժմվա Լազարյանց ճեմարանի ուսումը, դասատվությունը, աշակերտաց առաջադիմությունը, նոցա ապրուստը, նոցա մեծաքանակ համալսարան մտնելը և այլն, և այլև որևէ նմանություն ունի առաջվա գծուծ զարգացման. քա՛վ ինձ այսպիսի ստություն բերնես հանելը. այժմվա Լազարյան ճեմարանը շատ, շատ կողմանե վեր է, քան թե 35-40 տարի սրանից առաջ, երբ ես աշակերտում էի նորա մեջ: \nԲայց մի բան կա ճեմարանի անցյալ օրերու մեջ, որն ամեն անաչառ մարդ կասե, որ անցյալը այժմվանե վեր է, և այդ «մի բանն» է այն հայկական ոգին, որն աներևույթապես թագավորում էր ճեմարանի մեջ, որն այժմ նվազել է: \nՔառասուն տարի սրանից առաջ մենք ավելի հայ էինք, հայերենի ավելի տեղյակ էինք. հայոց շահերը թանկ էին մեր սրտերին. մենք զարգանում էինք հայկական գրականության մեջ. մեր իդեալները միայն մեր նախնիքն էին, առաքինության օրինակներ մենք որոնում և գտնում էինք մեր պատմության մեջ, լայն հոսանքով ծծում էինք հայկական օդը ճեմարանի մեջ և միայն հայ գործողներ լինելու համար էինք պատրաստվում. Փափազյանը եղավ քահանա, քարոզիչ և մանկավարժ հայ ժողովրդի և հայ մանկանց. Աղափիրյանը եղավ եպիսկոպոս և տեսուչ հայ դպրոցի. Պետրոս Սիմեոնյանը եղավ հրապարակախոս հայ լրագրի. Քերովբե Պատկանյանը բազմեցավ հայկական դասախոսի աթոռի վրա, և այլն, և այլն. սոքա մեր ժամանակվա հայկական երկնքի խոշոր լուսատուներն էին, դոցա ետևից գալիս է բազմաթիվ խումբ մանր գործողների, որոնք ցրիվ ընկած հայոց ընտանյաց, դպրոցների, եկեղեցիների մեջ զանազան ազգային պաշտոններ վարեցին, տարածելով ազգի մեջ լույս, հայկական խոսք և հայկական ոգի: \nԱյս դեպքը էլ մյուս անգամ չի կրկնվեցավ Լազարյանց ճեմարանի մեջ, և համարձակ կարելի է ասել, որ 1843-1849 թվականը Պ. Էմինի մանկավարժության ոսկե դարն էր:\n\nՄի ուրիշ բան ես ունիմ ասելու Պ. Էմինի մասին, որն սպասում էի, որ այլք` քանց ես առավել հմուտները, գիտունները` ասեին. սպասեցի շատ ժամանակ, բայց որովհետև նոքա լռություն պահեցին, ահա ես, որքան որ ուժս կպատե, կասեմ, խնդրելով կարդացողներես ներողամտություն դեպի իմ տկար գրիչը:\n\nՄինչև 1843 թվականը, ինչպես երևում էր, Միքայել Սալլանթյանը ճնշող ազդեցություն է ունեցել ճեմարանի վրա. սույն թվին (այդ ես կարող եմ վկայել) նորա ազդեցությունը անհետացավ. պ. Էմինը ավելի ուժ ստացավ և հետևապես նրա ազդեցությունը շատացավ: \nՄինչև այն ժամանակ ճեմարանի աշակերտաց հայկական բարբառը զանազան պատճառներով աստրախանական էր. մենք կարծում էինք, թե շատ սիրուն դուրս է գալիս, երբ որ միամիտ-միամիտ ասում էինք, գնացիմ, բերամ, տըվամ, կերեցիմ, տըվեցիմ, յաղուս, քթացամ, պետքա տըված, պետքա բերած, ղարշու, բիրդան, հուջաթ, ատա և այլն, և այլն: \nՀենց որ Մ. Էմինը առաջին անգամ ոտքը կոխեց մեր դասարան, մեր խոսակցության լեզուն օրեց օր սկսավ մաքրվելու, կանոնավորելու, կոկվելու, շատ կամ սակավ դաշնակավորություն ստանալու, և ստացավ այն կերպարանքը, որն մենք այսօր տեսնում ենք անարդարապես արարատյան կոչված բարբառումն, որն ըստ ամենայն իրավանց և արդարության պետք էր ճեմարանական բարբառ անվանելու և որի, եթե ո՛չ ստեղծողը, գեթ կերպարանք և շքեղություն տվողը Մ. Էմինին ճանաչելու:\n\nԵթե ժամանակակից եղբարք անփութությամբ մոռացման տվին այս պարագան, հուսալի է, որ գեթ մեր երախտագետ ապագա սերունդը կիմանա և կխոստովանի այս ճշմարտությունը, որն իմ կարծիքով պ. Էմինի գլուխը գարդարող դափնյա պսակի ամենամեծ և ամենագեղեցիկ և ամենափայլուն տերևն է:\n\nՄ. Էմինի գեղեցիկ և պտղավետ երիտասարդական ծաղկյալ հասակը գրեթե անցավ մեզ հետ. ինչպես երևում էր, միշտ մեզ հետ լինելը, մեզ հետ հաղորդակցելը, իր իդեալները, իր տպավորությունները մեզ հաղորդելը նրա համար հոգեկան պահանջ էր դարձած: \nՇատ անգամ դասարան էր մտնում խորամանկ ժպիտը երեսին` թաշկինակի մեջ մի բան փաթաթած, ու մենք նրա դեմքից նկատում էինք, որ էլի մի նոր բան ունի մեզ կարդալու: \nԵրբ որ սովորական աղոթքը կարդացվում-պրծնում էր ու մենք հետաքրքիր աչքներս ցցում էինք նրա վրա. Էմինը սկսում էր «Hyc (այս նորա le mot tavorit-ն է) համարներդ պատրաստե՞լ եք», «Այո՛, այո՛», որոտում էինք աչքերս չհեռացնելով նրա բաղդատի թաշկինակից: \n«Hyc, — կրկնում էր Մ. էմինը, — եթե այդպես է, ուրեմն ես ձեզ այսօր մի լավ բան կը կարդամ», և բացում էր թաշկինակը. միջից դուրս էր գալիս մի անծանոթ բրոշյուր` վերնագիրը Բազմավեպ: \n«Տեսեք, տղերք, — ասում էր Էմինը, — մինչև ո՞ր աստիճան ճկուն, ուժեղ, արտահայտիչ և ճոխ է մեր գրաբար լեզուն, որ կարողանում է մինչև անգամ մրցելու մեր օրվա ամենահռչակավոր բանաստեղծի կենդանի խաղացկուն լեզվի հետ և նկարել այնպիսի պատկերներ ու կենցաղ, որն հինգերորդ դարու հայ լեզուն մշակողներին բնավ անհայտ էին». և կարդում էր Կռիլովի էշ և սոխակը, երաժիշտքը, Լոմոնոսովի Հյուսիսայգը և Իզմայլովի Եռմաքը և այլն, և մենք հիանալով լսում էինք այդ գեղեցիկ «կտորները» և գտնում էինք, որ նոքա ո՛չ միայն հավասարվում էին ռուսերեն բնագրին, այլև շատ ու շատ գերեզանցում են (անմեղ ազգասիրական մոլություն) ու, իհարկե, երկու-երեք օրից արդեն անգիր էինք անում: \nԵվ պ. Էմինը ուրախ էր, որ նորից ու նորից արծարծեց մեր մեջ սեր, ախորժակ և հիացումն դեպի մեր պանծալի գրաբար լեզուն:\n\n\n\n\n\n\nՊ. Էմինի գովական հատկություններից մինն էլ այն էր, որ նա «բարեպաշտ զգացմունքով» հիշում էր իր մի ժամանակվա վարդապետների անունները. երբեք լսած չէինք նրա բերանից պարսավանք, ծաղրանք և չարախոսություն կամ որևէ ստորացուցիչ դատմունք դեպի իր մանկության վարժապետներն, երբ նա սովորում էր եղել Կալկաթայումն և թե իր պրոֆեսորներն` Մոսկվայի համալսարանումն գտնված միջոցին. միտս է, թե նա ի՛նչ հարգանքով խոսում էր հանգուցյալ Թաղիաթյանի և Ավդալյանի մասին, թեև այդ միջոցին արդեն քաջ ճանաչում պիտի լիներ երկուսի գիտությանց աստիճանը:\n\nԱյսպիսի երախտագիտություն դեպի իր երախտավորները խորին տպավորություն էր գործում մեր մանկական հոգիներու վրա: \nԵվ իրոք պետք է ասել` այս շատ գեղեցիկ գիծ է որևէ մարդու և մանավանդ նոցա, որոնք մանկավարժության և դաստիարակության գլուխ են կանգնած: \nԱյս խոսքերս լսելով մեր օրվա երիտասարդ մանկավարժներին հարկ է փոքր ինչ շառագնիլ ամոթից, իրանց մանկության վարժապետի վրա միմոսություն, կապկություն և խեղկատակություն անելը մի տեսակ սխրագործություն է դարձած այդ պարոններից շատերի համար, որոնց բոլոր գիտնական պաշարը, վկա է աստված, որ հազիվ մի մկան բեռ է և ոչ ավելի:\n\nՊ. Էմինը, ինչպես ասացի, սիրում էր մեր առջև կարդալ իր հավնած շարադրություններեն. այդպիսի գրվածքներից մինն էր նաև Եղիշեի Վարդանանց պատմությունը: \nԱյսօրվա պես միտս է` ինչպես հանդիսավոր տխուր ձայնով կարդում էր նա «իսկ կանայք երանելյաց»-ը, ուր նորա ընթերցվածը սգավոր մեղեդիի ձև էր ստանում, ասես թե մեր լսածը խոսքեր չէին, գիրքը, դասարանի մեջ գտնված առարկաները և նույնիսկ վարժապետի երեսը անհետանում էին և մեր բորբոքված երևակայության առջև բացվում էր մորմոքիչ և արտասվելի պատկերների մի շարք, մեր մանկական երևակայությունը տանում էր մեզ հինօրյա ժամանակները. մեր նախնիք գալիս հանդիսանում էին մեր առջև մերթ իբր զրահավորված դյուցազներ. մերթ իբր դափնեզարդ նահատակներ, մերթ իբր դառն գերության մեջ շղթայած, հալ ու մաշ եղած կալանավորներ և մերթ իբր նժդեհներ օտարության մեջ ձգած` իրանց սիրականների կարոտը քաշելիս: \nՊ. Էմինը նայում էր մեր վրա և գուցե մտքի մեջ ասում էր` «Ես իմ սուրբ պարտքը կատարեցի և իմ սիրելի Հայաստանը կործանողներին վրեժխնդիրներ պատրաստեցի»:\n\nՄեր օրերումը շատ սովորական բան է դարձած, ամեն քայլափոխին, պետք ու չպետք տեղը և այդ մանավանդ, մեր իբր-գիտնական, իբր-քաղաքագետ, իբր-ազգի թշվառության ցավակցողների բերաններեն լսել` «է՛հ, պրծե՛լ է մեր հայի բանը» և կամ` «էլի հայություն արի՞ր», այսինքն` ամոթալի գործ գործեցի՞ր և կամ «հայ-վա՛յ» և կամ «հայը թակե Վարդանին, թուրքը թակե Վարդանին» և անվերջանալի այսպիսի հուսաբեկ խոսքեր: \nՆկատելի է, որ երբեք լսած չէինք պ. Էմինի բերանից հայի պատիվը ստորացնող, հայի մասին անախորժ և հուսահատական որևէ դատմունքներ: \nԴարձյալ ժամանակակից «փլավի-ազգասերներին» աջ և ահյակ չէր գովաբանում ու խունկ ու զմուռս ծխում հայության. բայց և առանց մի հիմնավոր պատճառի չէր վատաբանում ո՛չ հայ վարժապետներին, ո՛չ հայ քահանաներին և վարդապետներին, ո՛չ մի հայ հաստատություն, մեկ խոսքով մենք ճեմարանի մեջ, Էմինի մոտ սովորելիս մեր մեջ երկրորդ բնություն էինք դարձրել, հարգել և պատվել ամենայն ինչ որ իր վրա կրում էր հայի և հայության անունը. հայ լեզու, հայ ազգ, հայ գրականություն, հայ մատենագիր, Էջմիածնա աթոռ, Վեհափառ կաթողիկոս, Մխիթարյանց ուխտ — մեզ համար մի-մի ազգային պարծանքներ, մի-մի սրբություններ էին առանց երկմտության, առանց թերահավատության, առանց կասկածանքի, բայց և ընդ նմին առանց մոլեռանդության: \nԹեև այս այսպես, բայց երբեք նկատած չէինք պ. Էմինի մեջ նաև մի թեթև նշույլ օտարատյացության. ասածիս ապացույց այն է, որ Պուշկինի և Լերմոնտովի գրվածքը առաջին անգամ մեզ ծանոթացուց նա. շատ անգամ, հենց իր դասի միջոցին, ձեռքը առնում էր նոցա շարադրությունները և կարդում էր մեզ համար, և այդ կերպով մեր մեջ սեր և ճաշակ էր ձգում այդ և ուրիշ ռուս հեղինակների մասին: \nԵվ այդ իսկ էր պատճառը, որ պ. Էմինի աշակերտների մեջ բավականին շատ թվով բանաստեղծական ոգով և ճաշակով երիտասարդներ երևան եկան. ինչպես Ասկարյանցը, Փափազյանը, Միրիմանյանը (Հայոց աղջիկներ` ձեր հոգուն մատաղ), Դոդոխյանը` (Ծիծեռնակ), Շահազիզյանը և այլն:\n\nՄի ուրիշ հազվագյուտ հատկություն էլ ուներ պ. Էմինը: \nԵրբ նա կարդում էր մեզ համար որևէ պատմական գիրք, զորօրինակ` Խորենացի, Փարպեցի, Փավստոս և այլն, կամ իրանից մի պատմական դեպք էր պատմում, նա այնպես հմտությամբ նախապատրաստում, հարդարում էր մեր միտքը, որ մենք բոլորովին մոռանում էինք, որ մեր կարդացածը կամ լսածը վերաբերում է մեզանից շատ տասնյակ դարեր առաջ կեցող մարդոց. մենք կարծում էինք, որ այդ անցքը, այդ պատմությունը հերու կամ երկու տարի առաջ կատարված բան է. հազար տարի առաջ ապրած մեր նախնիքը երևում էին իբր մեր մոտավոր արենակից ազգականները. մենք մեր հազար տարի առաջ նահատակված գյուղացիների թշնամիներուն պտրտում էինք մեր չորս կողմը. կարճ` պ. Էմինը դարձնում էր մամռոտած, փոշիոտած հայոց պատմությունը մեր հայրերից մեզ թողած հրիտակ և մեզ ինքներուս` հարազատ ժառանգորդ Հայաստանին... \nՀուսամ որ պատմաբանի և մանավանդ ազգային պատմաբանի հանճարը երբեք չէ կարող դորանից վեր սավառնել. և Էմինը ուներ այդ արգասավոր հանճարը: \nՈր հայոց պատմությունը չոր ու ցամաք է, որ նորա մեջ չիկա մեր նախնյաց առօրյա կենցաղը, նորա կյանքի վայելքը, նորա երկրավոր ուրախությունը և այլն և այլն, այդ ոչ ոքի համար գաղտնիք չէ: \nՍովորելով հին հունաց և հռովմայեցվոց ժողովրդական պատմությունը` մենք շատ անգամ դիմում էինք պ. Էմինին այս հարցմունքով` «արդյո՞ք մեր հայերն էլ ունեցե՞լ են կյանքի վայելքներ, խրախություններ արե՞լ են, երգեր երգե՞լ են, Հոմերոսի, Օրփեոսի, Հեղիոդի նման երգիչներ ունեցե՞լ են. ունեցե՞լ են հայկական նվագարան, նվագի արվեստը գիտցե՞լ են արդյոք և այլն, և այլն. իհարկե, մեր հարցմունքները անպատասխան չէին մնում, և շատ կարելի է, որ մեր հարցմունքները առաջին անգամ հղացուցին նորա «վեպքի» խորհուրդը, որով քանի մի տարի հետո նորա անունը հռչակվեցավ Եվրոպայի գիտնականաց կաճառումն:\n\nԱսացի, որ մեր աշակերտած տարիները (1843-1849) պ. Էմինի մանկավարժական գործունեության ոսկե դարն էր. և կարծում եմ, որ չի սխալվեցա. հատուկ մեզ` այն ժամանակվա աշակերտացըս խմբի համար` գրեց նա իր «Քերականությունը»: \nՄիտս է, ինչպես պ. Էմինը ամեն անգամ դասարան մտնելիս, հետը բերում էր փոստայի թղթի վրա գրած բնագիրը, իսկ թղթի լուսանցքները, որ թղթի ուղիղ կեսն էր, հենց դասարանի մեջ, դասատվության միջոցին, շատ անգամ ուղղվում, լցվում և փոփոխվում էր: \nՊ. Էմինի դափնիեն և ոչ մի տերև խլած չեմ լինիլ, եթե ասեմ, թե նա մեզ սովորեցնելով ինքն էլ կատարելագործվում էր: \nՎերջին և բարձրագույն դասարանումն սույն օրինակ գրվեցավ նորա «Ճարտասանությունը», որ լույս տեսա՞վ արդյոք, թե ոչ, չգիտեմ:\n\nՄի զարմանալի երևույթ, որն մինչև այսօր ինձ համար անլուծելի առեղծված մնաց, պ. Էմինը ինչպես որ վերը հիշեցի, թեև ինքը հիանալի կանոնավոր, գեղեցիկ և մաքուր աշխարհաբար էր խոսում, բայց բնավ չէր խոստովանում և չէր ուզում ճանաչել նորա գոյությունը և նորա ժողովրդականության ընթանցքը և ուղղություն տալու չէր աշխատում, թեև, կրկնում եմ, ինքը յոչ կամաց, աշխարհաբարի ամենահզոր հովանավորիչն էր: \nՄեր օրոք` «քլաս մտնել», «փառախոտով ճանապարհորդել», «փռոթեսթավաթ անել», «չայ կամ քոֆե խմել», «բութիլքան ռասքուփռիվաթ անել» և այլն, և այլն, արդեն համարվում էին կոշտ խժդժաբանություն, և մենք` Էմինի աշակերտքս, առաջինն էինք, որ ամաչելով (իբր թե արածներս աններելի մեկ հանցանք էր) սկսանք հայ կենդանի բարբառի մեջ մուծանել դասատուն կամ դասարան, թեյ, սուրճ, համալսարան, դասախոսություն և այլն բառերն, որոնք հետո` մեր հետնորդների համար` դարձան սովորական գործածելի բառեր, և այժմ մինչև անգամ հայաբնակ քաղաքների ամենաստոր դասակարգի մեջ մուտք են գործած:\n\nՊետք է խոստովանել, որ այստեղ ևս նշմարվում է պ. Էմինի ազդեցությունը, թեև, ինչպես ասացի յոչ կամաց: \nԵս այժմ մտածում եմ թե որքա՞ն մշակված և ծաղկած պիտի լիներ մեր այժմվա աշխարհաբարը, եթե պ. Էմինը ըստ արժանվույն ուշք դարձներ...\nՊ. Էմինը ասում էր` թե այն ճեմարանում, ուր ինքը սովորել է հետս Ավտալյանի և Թաղիաթյանի, հայոց խոսակցական լեզուն գրաբարն է եղել: \nԱրդյոք այստեղ պետք չէ՞ որոնել այս առեղծվածի լուծումը...\n1887, հունվարի 11, Նոր-Նախիջևան:\n\nՄԱՆԿԱԿԱՆ ՊԱՐՏԵԶ\nՄանկական պարտեզ ասելով պիտի հասկանալ այնպիսի վարժատուն, ուր երեխաները կմեծանան, կզարգանան հոգով ու մարմնով այնպես ինչպես որ բնության որդին կմեծանա մեկ պարտեզի մեջ, ամեն ազգի երեխա կսիրե յուր ազատ ժամանակը անցնել պարտեզի մեջ. նա յուր բոլոր զվարճությունը կգտնե միայն պարտեզի մեջ: \nԱ՛ռ երեխային, բնակեցո՛ւր ամենագեղեցիկ, ամենազարդարուն շքեղ պալատի մեջ. կարճ միջոցում նորա սիրտը կնեղանա, բայց պարտեզեն երեխան երբեք չի զզվիլ: \nԻնչո՞ւ: \nՊատճառը շատ պարզ է: \nԹե պարտեզը ու թե երեխան բնության ծնունդ են, մինչդեռ տունը, պալատը և ամեն հոյակապ շինությունքը արվեստական, մարդու ձեռքով հառաջացած են:\n\nԻ՞նչ պիտի անե երեխան Մ. Պր. մեջ: \nԱմբողջ օրը բաց և առողջ օդի մեջ պիտի անմեղ խաղա և, առանց հոգնելու, աշխատի ու սովորի: \n— Ի՞նչ պիտի սովորի: \nԱյն, ինչ որ նորան այսօր, վաղը, մեկ ամսեն, մեկ տարիեն պետք է և պետք պիտի գա: \nՄանկական պարտեզի մեջ երեխան պիտի սովրենա այն բաները, որ կան նորա չորս կողմը` օդը, ջուրը, հողը, բույսը, քարերը, թուլաները (աղյուսները) և նոցա բերած պտուղները և նոցա տված վնասն ու օգուտը, քամին և նորա տված վնասն ու օգուտը, անձրևը, նրա պատմությունը, նորա օգուտը, նորա վնասը, և այլն, և այլն, մեկ խոսքով, այն ամեն բանը, որոց իմանալը կասվի գիտություն և որոց չիմանալը կասվի տգիտություն:\n\nԵրեխան հետաքրքիր է և ամեն բան կուզե ճանչնալ ամեն բան քննել, ամեն երևույթ հասկանալ, ամեն գործողության պատճառը իմանալ. նա յուր մորը մի րոպե հանգիստ չի տալիս, ինչո՞ւ ամպը կքալե, ինչո՞ւ լուսինը գիշերը կերևա և ոչ ճառագայթ արև եղած միջոցին. ինչո՞ւ ավազի վերա խոտ չի բսնիլ. ինչո՞ւ ջրհորի ջուրը աղի է, ինչո՞ւ սոխակը միայն գարնան կերգե, ինչո՞ւ ձմեռը թռչուններ չիկան, վա՛յ այն երեխային, որո անթիվ հարցմունքները կամ անպատասխան, անբավարար կմնան, կամ ձախ ու ծուռ մեկնություն կստանան հավատացեք, ազգը այդ կերպով ամեն տարի կկորցներ հարյուրավոր և հազարավոր Բիսմասքներ, Պիքսնսֆելդներ, Ստեֆենսոններ, Գամբեթթաներ, Այվազովսկիներ, Լորիսմելիքովներ, Լազարյաններ և այլն, և այլն: \nՄանկության օրերը երեխայի տպավորությունը ոչ միայն խոր, այլ անջնջելի է երեխայի սրտի, հոգու, ուղեղի մեջ: \nՄի հատիկ հաջողակ կամ անհաջողակ պատասխանեն կախյալ է միևնույն տղին կամ Բիսմասք, կամ քրեական հանցավոր լինելը: \nԱ՛խ, լուսավորյալ մայր, մեծ է քու ազդեցությունը հրեշտականման երեխայի վերա, բայց հայ ժողովուրդը շա՞տ լուսավորյալ մայրերն ունի արդյոք:\n\nՈ՞վ կարող է հերքել, որ մայրը ու հայրը յուր զավակներին չեն սիրել. ոչ մի հրեշ չէ կարող արտասանել այդ խոսքը, մանավանդ հայ կանանց պարծանքն այն է, որ նա առանձին մեկ զգացմունքով կսիրե և կգուրգուրե յուր զավակներուն, բայց խնդիրն այն է, թե ի՞նչ արտահայտություն ունի այդպիսի սերը: \nԿա մայր, որ յուր սերը կհայտնե առավոտե մինչև երեկո կյուլենկի (քաղցրավենիք), եմիշ (պտուղ) ուտեցնելով: \nԱյդպիսի սերը փրկավե՞տ է արդյոք երեխային. կա մայր, որ յուր սերը կհայտնե պաճուճապատանքի (խամաճիկ) պես հագցնելով յուր զավակներուն: \nՕգտավե՞տ է արդյոք զավակին այդպիսի սերը: \nԿա մայր, որ ոչ մի զբոսանքե, ոչ մի խնջույքե, ոչ մի հացկերույթե, ոչ մի պարահանդեսե, ոչ մի տոնավաճառե, ոչ մի կառքով կամ սահնակով ճեմելե (քաչաթ) չի զրկիլ յուր զավակին: \nԻ՞նչ բարոյական օգուտ է այդ զավակին: \nԿա մայր, որ յուր կոկորդեն կխլե, ինքն իրեն ամեն զրկանքի կենթարկե ու յուր զավակի ամեն մանր մունր հաճույքը կկատարե: \nՕգտավե՞տ է արդյոք այդպիսի քնքշությունը զավակի համար:\n\nՇատ ուրիշ զոհեր կան, շատ ուրիշ արտահայտություն սիրո կա, որ կանե մայրը յուր զավակին ու այդ ամենը ոչ միայն օգտավետ…այլ չարաչար վնասակար է:\n\nԵրեխային պետք է մաքուր օդ, անդուլ և կանոնավոր շարժմունք, սննդավոր կերակուր, անդորր քուն, աստիճանաբար մտավոր զարգացում, հասակակիցների ընկերություն, անպաճույճ հագուստ և խոհեմ մոր անդուլ խրատ ու հովանավորություն:\n\nԻնչ որ դորամեն ավելին է, թույն է երեխայի համար, որ երբեմն կսպանե նորա մարմինը և գրեթե միշտ` հոգին:\n\nԻնչո՞ւ մեր ազգը լուսավորության մեջ հետամնաց է: \nԴրա միակ պատասխանն է, որ մեր երեխաներն դաստիարակություն չունեն: \nԻսկ երեխայի դաստիարակիչն է լուսավորյալ մայրը: \nՄանկական պարտեզն է բազմության երեխաների լուսավորյալ մայրը:\n\nԱյս ասածներես հետո, կարծեմ, ամենին արդեն պարզ ու հասկանալի է մանկական պարտեզի նպատակը և ուղղությունը:\n\nԱյս դրության մեջ, ուր կա ներկա ժամանակս Նախիջևանը, մանկական պարտեզը մի հատիկ հնարն է նոր գալոց սերունդին հասցնելու և՛ նյութական, և՛ բարոյական բարօրություն:\n\nՄԱՆԿԱԿԱՆ ՊԱՐՏԵԶ ԵՎ ՏԱՐՐԱԿԱՆ ԴՊՐՈՑ ՆՈՐ ՆԱԽԻՋԵՎԱՆԻ ՄԵՋ\nՊատիվ ունիմ ծանուցանել Նախիջևանի պատվելի հասարակության, որ ներկա 1879-ի օգոստոսին, ըստ թույլատվության Օդեսային ուսումնական շրջանի, պ. հոգաբարձվի կը բացվի քաղաքիս մեջ երկսեռ երեխաներու համար «մանկական պարտեզ և տարրական դպրոց» անունով ուսումնարան, ուր կընդունին երեխայք (տղա և աղջիկ) հինգ տարեկանեն սկսած մինչև ութ տարեկան հասակները:\n\nԱյսպիսի վարժարանի կարոտությունը ի վաղուց հետո կզգա մեր ժողովուրդը, որ պակասությունն է միակ արգելքը նորա զավակների թերի եղանակով զարգանալուն` բարոյապես և ֆիզիկապես:\n\nՆերկա ժամանակիս պահանջներն այնքան սաստիկ են մարդուսմեն, որ գրեթե անհնար է նոցա լրացնելու, եթե մենք հին ձևով առաջ տանեինք կրթությունը մեր մանկանց. որոնք կամ տգետ պիտի մնան, կամ վատառողջ: \nԱյս երկու անհարմարություններեն ազատվելու համար իմաստուն մանկավարժները հնարել են մանկական պարտեզ, ուր երեխան շատ կանուխ և համարյա խաղով ու զբոսանքով կսովորի այն, ինչ, ուրիշ հանգամանքի մեջ նա պիտի սովորեր առավել տարեց հասակի մեջ, անտանելի դժվարություններ կրելով և միանգամայն ժամանակե առաջ սպառեցնելով յուր մտավոր և մարմնավոր ուժը: \nՎաղուց ճանաչած ճշմարտություն է, որ «երեխային կանուխ դիրքի նստեցնելը» կնշանակե, գրեթե չի հասնիլ առաջադրած նպատակին, իսկ ուշ ուսման տալու վնասը մեր քաղաքացին այնքան լավ գիտե, որ դորա մասին երկարաբանելն անգամ ավելորդ է, ուրեմն ի՞նչ պիտի անեն ծնողք, եթե զավակներուն կանուխ ուսման տալը վնասակար է, իսկ ուշը` սակավապտուղ: \nԱհա այստեղ մեծապես և կարելի է ասել` եզականապես կօգնե մանկական պարտեզը, որ ոչ միայն չի հոգնեցնիլ կամ չի թուլացնիլ երեխայի մտավոր և մարմնական ուժը, այլ ընդհակառակը, բազմակողմանի կզարգացնե և կամրացնե այն: \nԱյստեղ ոչ առանց պատճառի ասացինք «բազմակողմանի», վասնզի մանկական պարտեզի ուրիշ դպրոցների համեմատ ունեցած գերազանցությունը հատկապես այն է, որ նորա մեջ գտնվող երեխան խաղալիքներով կսովորի ոչ միայն գիր-կարդում, այլև նկարչություն, տեսակ-տեսակ ձեռարվեստներ, երգեցողություն, երաժշտություն, կանոնավոր խոսել հայերեն, ռուսերեն, ֆրանսերեն և գերմաներեն, պար, մարմնամարզություն, և այդ ամենը կանոնավոր և աստիճանաբար, և որ ամենագլխավորն է` անզգալի կերպով: \nՄանկական պարտեզի տված նյութական և բարոյական օգուտները մանկանց` անթվելի է, և մեզ անհնար է այս սահմանափակ հայտարարությանս մեջ լիովին գաղափար տալ նորա մասին. միայն այսքան կասենք, որ ամենալուսավորյալ ազգերը համարել են նորան միակ հնար կանոնավոր դաստիարակության և հիմնավոր նախապատրաստություն դեպի կրթություն և լուսավորություն:\n\nՄեր մանկական պարտեզը, առայժմ, ունի բավականին շատ ուսումնական առարկաների մասին. ընթերցանության, գրության, թվաբանության, աշխարհագրության, արվեստների և ձեռագործների. բացի դոցանից ունի նաև բազմաթիվ ժողովածույք և պատկերների մասին կենդանաբանության, տնկաբանության, բնագիտության, բնական պատմության և քիմիայի: \nՈւնի մի բավականին հարուստ մանկական մատենադարան: \nՎերջապես ունի մի չափավոր մեծությամբ պարտեզ, ուր կան ավելի քան թե վեց հարյուր տեսակ զանազան բույսեր և տունկեր: \nՄիով բանիվ` մեր մանկական պարտեզը մի փոքրիկ աշխարհ է երեխայի համար, ուր նա միայն աչքով և ականջով (տեսնելով և լսելով), առանց հոգնեցնելու և բռնաբարելու միտքը, կստանա շատ այնպիսի գիտությանց տարրեր, որոնք հաստատուն հիմն կլինին նորա ապագա մտավոր հարստությանը:\n\nՑանկացողք իրենց զավակները զետեղելու մեր նախակրթական վարժարանի մեջ, թող բարեհաճին այցելել նույնիսկ մեր վարժարանն, որ կգտնվի մեր սեփական տան մեջ (Սուրբ Թորոսի փողոցը, տուն №\t8), և տեսնելով մեր հիմնարկությունն` իմանալ մեր պայմաններն և հայտնել մեզ իրենցը:\n\nՊԱՐՈՆ ԵՐԻՏԱՍԱՐԴՆԵՐ\nՄենք մի այնպիսի քաղաքի մեջ կկենանք, ուր մարդուս ամեն քայլափոխը ճիշտ հաշված է մեր ամեն քաղաքակիցներեն, այդ դեռևս վնաս չուներ, թե նոքա այս մեր քաղաքակիցները, իրենց դատմունքի մեջ առավելապես դեպի վատը չլինեին հակված: \nԻ՞նչ պիտի անել այդպիսի դիպվածին. զգուշանա՞լ. իզուր աշխատանք, անցնող դարձողի առջև արդարանա՞լ, աստված մի արասցե. ապա՞ ինչ. А ты своей дорогой ступай. Полают да отстанут. Այս է ամենախելոք պատասխանը մեր տեղի ձախ ու ծուռ դատմունքին: \nՊարոննե՛ր, ամենքդ ալ լավ նկատած կ’լինիք, որ մեր Նախիջևանի մեջ կա մեկ անտանելի կախյալ դրություն, որով կարծես թե ազատ խոսելը, ազատ քեֆը, ուզեցածի պես շարժելը կը պատկանի քանի մի աստծո սիրելիներուն և ընտրյալներուն, իսկ մնացած 12 հազարյա ժողովրդի բերանը հավիտյան փակած է, լեզուն կտրած է, ձեռքերը կապած է: \nՅուր կարծիքը ազատ հայտնելը Նախիջևանի մեջ վախ է, ամոթ է, վնաս է, լրբություն է, վերջապես հիմարություն է: \nՆայեցեք ձեր չորս կողմը, կ’տեսնեք վիզերը ճուկ քաղաքացիք, լռության սովորած, բերանները պապանձված հայեր գերդաստանի, ձեռքերը խաչ կապած երիտասարդներ — ասես թե աստված սոցա տված չէ այն պարգևը, որով մարդս կ’ջոկվի կենդանիեն, որով ազատ մարդը կջոկվի եսիրեն: \nԱհա 20 տարի է, որ ռուս крепостной-ը ազատվեցավ յուր ստրկության վիճակեն և այժմ համարձակ կհայտնի յուր կամքը և կարծիքը генерал-ի առջև, իսկ մեր ժողովուրդը լեզուն կուլ տվել է, բերանը չի՛ բանալ, կարծիքը չի՛ հայտնիլ մի քանի ընտրյալներու առջև: \nԻ՞նչ է այդ, ազնիվ երիտասարդներ, այդ ստրկության մեկ ձև չէ՞: \nԵթե նա բարոյական ստրուկ է, ապա ուրեմն կարելի՞ է մեկ ստրուկ ժողովրդի հետ գործ ունենալ, նրա մեջ բարվոքումն, հառաջադիմություն մտցնել: \nԴուք չգիտե՞ք, որ մոլություններն (порок) սեփականություն է ստրուկ ժողովրդին: \nՄինչև որ մարդս յուր ստրկական վիճակեն չազատվի` նորան անօգտավետ են և՛ գրակարդացություն, և՛ լուսավորություն, և կյանքի ամեն հարմարությունք (комфорт): \nՊարո՛ն երիտասարդներ, ես ձեզ համարձակ կասեմ, որ մեր քաղաքի ընկած դրության միակ և միակ պատճառն է մեր ժողովրդի բազմության կախյալ դրությունը (зависимы положение). և եթե գործը այսպես շարունակվի` մեր ժամանակվա ամեն նորոգություններ ոչինչ շահ չեն բերիլ մեր տեղի հայ ժողովրդին: \nԽոսքս մեկնեմ:\n\nՀայաբնակ քաղաքներու մեջ հազիվ թե մեկ ուրիշը կգտնվի, որ մեր Նախիջևանի պես միմիայն լցված լինի գնող ու ծախող վաճառականներով. իսկ օտար քաղաքներու մեջ, կարծեմ, ամենևին չի գտնվիլ այս` ինքնըստինքյան մեծ անհարմարություն է. սորա երկրորդ անհարմարությունը այն է, որ նախիջևանցոց բոլոր հարստությունը գումարված է մեկ քանի ձեռք, իսկ մնացած ժողովուրդը շատ կամ քիչ, ուղղապես կամ անուղղապես փողի ու շահի կախումն ունի այդ մեկ քանի հարուստներեն:\n\nՀարուստը երբեք յուր փողը առանց շահի չի տալ յուր փոքր չքավոր եղբորը. որքան որ կարող է` յուր փոխատվության փոխարեն կառնու նորամեն տոկոս (այլըխ) կամ մաքուր փողով, կամ աշխատանքով, կամ բարոյական ընկճումով: \nԱռուտուրը ինքնըստինքյան ենթարկված է (подвержено) անդադար փոփոխության, այսօրվա հարուստը վաղը հեշտությամբ կարող է սնանկանալ, ուրեմն յուր փողի պակասելովն` աչքը միշտ տնկած ունի յուր դրացիի օգնությանը, և այդ ակամա բարոյական կախված դրության ենթարկված է քաղաքիս բոլոր բնակիչքը. ամենքը առուտուրական կրիզիսը, փողի հարկավորությունը աչքերի առջև ունին, ուրեմն և հարստի օգնության հույսը երբեք չի ելել նոցա մտքեն, և այդ պատճառով միշտ պատրաստ են զոհ բերել իրենց ազատ կամքը, խելքը և դատմունքը հարստի հաճույքին (капризы):\n\nԱյժմ դուք պարզ կտեսնեք, որ մեր քաղաքացիներեն մեծագույն մասը ստրկական կախումն ունի մի քանի հատ անհատներե (индивидуум): \nԵս ձեզ կհայտնեմ, կարելի՞ է որպիսի և իցե գործ կատարել այդպիսի ժողովրդի մեջ: \nԻհարկե չէ կարելի: \nԻ՛նչ գործ և հառաջացնելու լինիս, պարտավոր ես ոչ միայն խորհրդակցելու քու սիրական խելքիդ և ազնիվ ձգտումիդ (стремление) հետ, այլ քանի մի կամակոր, համառ և բթամիտ հարուստներուն ձեռքը ու ոտքը լզելով: \nՀոժարեցե՛ք, որ այդ ցած հնարներով ազնիվ ձեռնարկությունը առաջ չի երթալ: \nԻ՞նչ անես, որի՞ն օգնության կանչես, ի՞նչպես դուրս գաս այս կախարդական շրջանակեն (закалдованный круг): \nԼուսավորությո՞ւն, կասես: \nԳուցե դու կարծիք կանես թե, եթե քաղաքիս մեջ реальный վարժատուն բանանք, քաղաքիս մեջ 400 տղաք գիմնազիական մունդիր որ հագնին և այդ 400-են միայն 200-ը մինչև երրորդ դասատուն երթան և այդ 200-են միայն 100-ը մինչև վեցերորդ դասատանը արժանի լինի և այդ հարյուրեն միայն 15-20-ը արժանի լինի օրինավոր կերպով իրենց ուսումը ավարտելու և այդ 20-են միայն 10-ը համալսարան երթան և այդ 10-են միայն 7-ը ավարտե վերին ուսումն, այսպես և սորանեն ուղիղ 15 տարիեն եթե 7 համալսարանական տղաք ունենաք և 13 гимназический курс-ով, կարծիք կանեք քաղաքս կստանա յուր ազատությունը…\tՀավատացեք, պարոններ, եթե պեկ1 պատվական օր քաղաքիս մեջ հազար հոգի տկլոր համալսարանական երիտասարդներ ունենայինք, դարձյալ հայի բազմությունը չի պիտի գտներ յուր ցանկալի ազատությունը, վասնզի Նախիջևանի մեջ մինչև ցայժմ օտար փողներս բերողը դարձյալ նույն ստակն է: \nԿարճ ասեմ, մենք ստակով ստակ կվաստակենք և ո՛չ ուրիշ հնարով և այդ է մեր քաղաքի մեկ հատիկ անբախտությունը:\n\nՄեմը լավ նայեցեք ձեր չորս կողմը, մենք ունինք քանի քանի բժիշկներ, ունինք և քանի մի ուսումնականք, ունինք քանի մի վարժապետք, ունինք շատ քահանաներ, տիրացուներ, ունինք քաղաքագլուխ, դատավորներ, այսինքն այնպիսի մարդիկ, որոնք վաճառական չեն: \nԵս ձեզ կհարցնեմ, ապահովա՞ծ է նոցա ապրուստը, նոքա կախումն չունի՞ն ժողովրդի հաճույքին, մի քանի հարուստներու կամքեն: \nՆոքա բազմության ինատին խաղալիք, տանդիլիկ չե՞ն: \nՈ՞ր տերտերին չէ կարող ժողովուրդը, եթե կամենա, օրական հացեն զրկելու, մեմը թող փորձե պահանջելու յուր մարդկային իրավունքները: \nՈ՞ր վարդապետին չի կարող առանց հաց թողնել, եթե նա համարձակի յուր գլխու մեջ սեփական կարծիքը ունենալու, որ համաձայն չէ այս կամ այն տղայի կարծիքին. ո՞ր քաղաքագլուխը կհամարձակի յուր խելքի կտրած բարենորոգությունը մտցնելու քաղաքիս մեջ, եթե այս կամ այն հարուստը յուր հոժարությունը չի տա: \nԱյսպիսի վիճակի մեջ կարող է լինել դաստիարակիչ եկեղեցի, դաստիարակիչ թատրոն և դաստիարակիչ լրագիր կայանալ: \nՔահանային թույլ տված է միայն գովելու ժողովրդի առաքինությունը, իսկ եթե փորձ փորձե մոլություններուն հետ պատերազմել համան իջետքը ու տուն օրհնենքի ռաժայը կքիչանա. թատրոնի մեջ իրավունք ունիս Արշակներու ու Վաղարշակներու վրա խոսել, եթե աղայի էքիփաժի քոփճակին խոսեցիր իսե` տոմսակդ գնող չես գտնիլ: \nՈվ որ այցելություն կանե դումսքոյե զասետանիները, պարզ կտեսնե մեր խեղճ քաղաքագլխի հալը: \nԵս կհարցնեմ ձեզի, եթե այս բռնակալության ամենաանտանելի ձևը չէ, ապա ուրիշ ի՞նչ կերպ կլինի բռնակալությունը:\n\nԳիտե՞ք ո՞վ է մեր տեղը ազատամիտը, մեկ` հարուստը, մեմալ նահատակը: \nՄնացած ամենքը ստրուկներ են:\n\nԼուսավորությունը չէ՛ կարող ազգը այս դրությունեն ազատելու, վասնզի լուսավորությունը փող չի տալ: \nՕրինակի համար, եթե մեկ պատվական օր քաղաքս մտնուն 100 բժիշկ և 100 փլոթնիք, խելքներդ ի՞նչ կգտնե` ո՞րը շուտով իրեն համար գործ և ապրուստ կգտնե: \nՆմանապես, եթե քաղաքս մտնեն 100 գուվեռնանքա և 100 քուխարքա` ո՞րը շուտով գործ և ապրուստ կգտնեն: \nՀավատացեք, որ քաղաքիս պետք է 2 կամ 3 բժիշկ, 15 կամ 20 գուվեռնանքա, մի փաստաբան, մի ճարտարապետ, 10-20 վարժապետ, 10-18 քահանա, մեկ խոսքով, ընդամենը 50 հատ ուսումնական մարդ, ավելի որ գան` մեկ մեկե գործ և հաց պիտի խլեն: \nԿհարցնում, լուսավորությունը քաղաքիս վիճակը ի՞նչպես պիտի բարվոքե:\n\n1) Մեր շինելու ուսումնարանը չէ կարող հացատու գիտությունները տալու հայ տղին, և եթե տա ևս` շատ քիչերուն. մնացածները քաղաքիս մեջ հաց գտնելու չեն:\n\n2) Մեր ուսումնարանը վաճառականներ պատրաստել չէ կարող. վերջապես, եթե առանց անձնախաբության կուզեք իմանալու՝ աշխարհիս երեսին ոչ մի տեղ չիկա մի այնպիսի ուսումնարան, ուր գործնական (практический) կերպով սովորեցնեն վաճառականությունը: \nԱռուտուրը կսորվվի նույնիսկ շուկայի, խանութի մեջ:\n\n3) Մեր ուսումնարանը չի կարող պատրաստել ֆապռիքանթներ, զավոտչիքներ, վասնզի դորա համար պետք է վերին արվեստական, — մեքենական, — քիմիական ուսումնարաններ, որոնց շինությունը, պահպանությունը մեծ միլիոններու գործ է, մեր ուժեն շատ վեր է:\n\nԻ՞նչ կմնա: \nՄեր ուսումնարանը կուտա հայ տղին միջնակարգ ուսումնարանի գիտություն, այսինքն մի փոքր ավելի ստորին ուսումնարանեն, բայց շատ, շատ, շատ վատ վերին ուսումնարաններեն, այսինքն կարդացող, կարդացածը հասկացող և թեթև կերպով յուր միտքը հայտնող և ոչ ավելի, այսինքն խանաթները փետած ծիծեռնիկ, որ ոչ քալել կարող է և ոչ թռչել:\n\nԱյս չէ՛ այն չէ՛, ապա ի՞նչ պետք է մեզ:\n\nՄեզ պետք է այնպիսի ուսումնարան, ուր տղան կարդալու հետ մեկտեղ սովորի մեկ հացատու ձեռարվեստ (ремесло) ևս, որ վարժատունեն ոտքը դուրս դրած չի դրած` ոչ ոքի օգնության կարոտ չլինի, ոչ ոքի առջև յուր ազնիվ գլուխը չի ճկի, յուր մատղաշ հասակեն չիմանա ի՞նչ ասել է подлый խոնարհությունը, այլ յուր պետքը ինքը յուր ձեռքով հոգա, յուր կամքը, յուր կարծիքը, յուր արդար դատողությունը, չի զոհե մարդոց օգնության յումետին, ազատ մարդ լինի և ոչ թե ակամա ստրուկ:\n\nՊարոններ, եթե ձեր մեջ կա եթե ոչ սեր դեպի ազգը (ազգը շատ մեծ է, նորա թիվը 5 միլիոն է, քու ուժդ չի հասնիլ այդքան բազմությունը սիրելու), գոնե քու ծնած քաղաքը, ջանացեք, որ մեր Նախիջևանի մեջ օր առաջ բացվի ձեռարվեստի վարժատունը կամ եղած վարժարանների մեջ ստիպողապես մտցնել տալ քանի մի ամենահարկավոր ձեռարվեստները, որ այս րոպեիս առավել հարկավոր է, քան թե այն չոնթուխ ուսումը, որ պիտի դարձնե մեր քաղաքի տղոց բազմությունը (երկու-երեք հարստի որդոց հետ ես գործ չունիմ) ոչ աստծու առջև վառելու չրախ և ոչ սատանային ձեռքը բռնելու կելպերի, այսինքն ամենաթշվառ արարածներ, որոնց վիճակը, կհավատացնում ձեզի, առավել վատ կլինի, քան թե մեր մահլաները քաշ եկող դուսեցի լիմոնճիներուն: \nԱյս այն վարժատունն է, որ մեր քաղաքին մեկ օր կյանք, վերանորոգություն և շարժմունք պիտի տա: \nԵս չեմ ասել, որ реальный վարժատուն չունենանք. աստված մի՛ արասցե, реальный վարժատունը մեզ այնքան պետք է, ինչքան որ լավ ճաշեն ետքը կերակուրը մարսելու համար պետք է մեկ թաս խաֆե ու մեկ տեսոք սիկառ. բայց ձեռարվեստի վարժատունը` պետք է ինչպես ամենօրվա հաց:\n\nՃշմարիտ է, реальный վարժատունը մեր զավակներուն պիտի ազատե 6 տարվա սալտաթությունեն. այդ շատ մեծ թեթևություն է քաղաքիս համար, բայց ձեռարվեստի վարժատունը մեր խեղճ հային մինչև կյանքի վերջի րոպեն ապահով պիտի ուտեցնե, խմեցնե ու հագվեցնե:\n\nԵս կցանկանայի, ազնիվ երիտասարդներ, որ այն գաղափարը ձեր մեջ տարրանար, արյուն և միս դառնար, ձեր համոզմունքը դառնար, որ դուք ամուր քարոզեիք ամեն հրապարակի մեջ սորա պետքականությունը և ուրիշներին ևս համոզեիք և վերջ ի վերջո կատարումն տայիք:\n\nԻմ կարծիքովս ազգ սիրողը ամենեն առաջ նորան հաց պիտի տա, միայն կուշտ մարդը ընդունակ է խելոք մտքեր սեփականելու. քաղցած փորը փիլիսոփայության համը չգիտե: \nՏվեք ազգին հաց. ազգի հացը նորա ձեռքի ճարտարության մեջ է: \nԳլխու զարգացումը ժողովրդի շատ փոքր մասին ձեռնհաս է. գլխու զարգացման համար շատ դժվար պայմաններ պետք են. իսկ հաց ու հալավ ամեն մեկ մարդու է պետք:\n\nԱմեն ազգի մեջ վարժապետները աշակերտի կպատրաստեն, միայն մեր խեղճ քաղաքի համար աշակերտներ կպատրաստենք մի քանի մեր հավնած վարժապետներու համար: \nԱչքներդ բացեք, չլինի որ բոլոր շահըդ միայն այն լինի, որ որդուդ 10 տարեկան վարժատուն մտցնուս և 16 տարեկան հանես: \nԵթե անդառնալի բան շատ կա, նոցա մեջ ամենաանդառնալին է մանկության ժամանակ անօգուտ կորուցած ժամանակը: \nՉիմանաս որ` ի՛նչ տգետ վարժապետները կխոթեն որդուդ գլխու մեջ` այդ ուսում է: \nՁիդ չի սախտելու համար դուն քուչուռ բռնելու ժամանակ խիստ մուխպեթ ես, նույն զգուշությունը բանեցրե՞լ ես քու որդուդ վարժապետներու մասին:\n\nԻնձի հարցնուս նե, մեր ձեռքի տակ գտնված վարժապետներուն համար պետք էր շինել անկելանոց, իսկ մեր տղայոց պետքականները ցորեկով ֆենեռով փնտրվեր: \nԵս գիտեմ, իմ ասածս չեք հավատալ, բայց երբ որ ավանակներդ էշիկ կդառնան, այն ժամանակ կասեք. «թյո՛ւֆ, թյո՛ւֆ, մարդուն ասածը խորդ էր եղել»:\n\nԱսածս նորեն կկրկնեմ. 1) քեզի պետք է քու եսիր վիճակեդ ազատվելու, որ շենքով մարդոց սըրա անցնես, դորա համար պետք է. 2) ձեռարվեստ սովորեցնեք քաղաքիդ տղոց. 3) այժմ քու զավակիդ ստացածը ուսում չէ. հա՛պա ժամանակի և ուժի կորուստ. 4) այժմվա քու ունեցածդ վարժատուն չէ, այլ վարժապետներուդ богодельня որդոցդ` смирительный дом:\n\nԵս ասելուս ասի, անժմ դուն անելուդ արա՛:\n\nԱնող չի մոռանա, որ վեհափառ կաթողիկոսի փլանեն ու հրամանեն հեռացողին…2\nԱՐՎԵՍՏԱԿԱՆ ԴՊՐՈՑ ՆՈՐ ՆԱԽԻՋԵՎԱՆԻ ՄԵՋ\nՆերկա տարվույս սեպտեմբերի 28-ին առ մեծի ուրախության բոլոր քաղաքացիներիս, բացվեցավ Նոր-Նախիջևանի մեջ Արվեստական դպրոց, որո կարևորությունը արդեն շատ ժամանակե ի վեր զգալի էր ամենին:\n\nՉորս-հինգ տարի առաջ բավական շատ խոսվեցավ և գրվեցավ այդ մասին, և երբ որ դիտավորություն կար քաղաքի հիմնարկության հարյուրամյակը առնելու, և այդ ժողովրդական տոնախմբության օրը քաղաքցվոց հիշատակի մեջ առ միշտ անմոռանալի դարձնելու համար, ի միջի այլոց, առաջարկվեցավ արվեստական դպրոցի հիմնարկությունը:\n\nՀանգուցյալ Միքայել Կարապետյանի կարճատև (երեքամսյա) քաղաքագլխության ժամանակ այս խնդիրը տեղվույս քաղաքական խորհրդարանին առաջարկվեցավ և ընդունվեցավ, իսկ նորա մահեն ետ ամիս անցած` այդ վաղուցվա գաղափարը մարմին ստացավ, իրագործվեցավ, և այսօրվա օրս հայ ազգը յուր ձեռքումն ունի մի այնպիսի օգտավետ հաստատություն, որն, նայելով ժամանակիս պայմաններին, ամենաօգտավետներից մեկը կարող է համարվիլ: \nԱյս վերջին խոսքերը ասողները մենք չենք, այլ ինքը ժողովուրդն է, որ ամեն անգամ նորաշեն վարժատունը մտնելիս ասում է. «Այս րոպեիս մեր ունեցած ամեն վարժատուններեն ամենաօգտավետը ազգիս համար «Արվեստականն» է»:\n\n\n\n\n\n\nՓոքրիշատե հայի անցյալի հետ ծանոթ եղողներեն որի՞ն հայտնի չէ, որ հայ ազգը անդուստ-ի վերուստ արհեստագետ ազգ է եղել. իզուր հայի անունը վաճառական է. հայը որքան որ մեզ հայտնի է, թե Ասիո և թե Եվրոպայի մեջ նշանավոր է եղել ոչ այնքան յուր տարուբերիկ առուտուրով, որքան յուր ձեռքի արվեստով. Վենետիկ, Ալիկուռնա (Լիվոռնո), Մարսեյլ (Մարսիլիա), Ամստերդամ, Պետերբուրգ, Մոսկով, Խրիմ, Լեհաստան, Հունգարիա, Ավստրիա և այլն, և այլն, հայերը տարածեցին իրանց, Հայաստանի մեջ սովորած, արվեստները: \nՄետասաներոդ դարեն, այսինքն Խաչակրաց արշավանքի առաջին օրերեն, սկսած հայերը սերտ հարաբերություն կապեցին եվրոպացոց հետ, իրանց պետքին համեմատ, իմաստասիրեցին այն ժամանակվա նշանավոր պետությունները Եվրոպայի: \nԹամբագործություն, կաշեգործություն, ոսկերչություն, գոհարատաշություն, դերձակություն, դիպակագործություն, օճառագործություն, ճրագագործություն, կոշկակարություն և հազար ու բյուր այսպիսի արվեստներ կամ առաջին անգամ մտցուցին հայերը Եվրոպայի մեջ կամ այնտեղում կոպտատարազ պատրաստությանը տվին առավել շքեղություն և կանոնավորություն: \nՀայը առաջին նվագ այլազգիներու մեջ հռչակ, պատիվ և հարստություն ստացավ առավելապես յուր ձեռքի արվեստով, քան թե յուր առուտուրով: \nՀայ արվեստավորը յուր ձեռաշեն ապրանքը վաճառելով եվրոպացիին` ստացել է վաճառականի անուն: \nՀայը թեև ինչպես ընդունակ ազգ, առուտուրի մեջ ևս, ինչպես և ամեն յուր ձեռնարկումն հաջողակ է, բայց նորա արվեստի բնածին ընդունակությունը ոչ երկբայության է ենթարկվում և ոչ ապացուցի է կարոտ: \nԵս համառում եմ իմ կարծիքի մեջ «հայը առավելապես եղել է և է արվեստագետ, քան թե վաճառական ազգ»:\n\nԵվրոպայի կրթության մեջ տեղի ունեցավ մեծ հեղափոխություն. գիտությունը ամենայն ինչ մարդկային գործունեություն յուր հավիտենական, անհողդողդ օրենքներին ենթարկելով` արվեստներն ևս առավ յուր հովանավորության տակ, վասն զի արվեստն ևս, ինչպես և ամենայն ուսումն, ենթարկված է օրենքների, որո իմաստասիրելը այնուհետև կարելի էր միայն գիտության միջոցով:\n\nԱռաջվա փոքրիկ ու նեղ արվեստանոցները դարձան լայնարձակ գործարաններ մարդու մկանունքի ուժը փոխարինեցավ շոգիով, թվաբանությունը, երկրաչափությունը, գծագրությունը, նկարչությունը, փոխարինեցին նախկին վարպետությունը, այն վարպետությունը, որն ինքը վարպետը (ուստա) միայն մահվան մահճի մեջ, ավետարանի վրա երդմնեցնելով, իբրև մեծ գաղտնիք, հաղորդում էր յուր որդոցմեն մինին կամ յուր ամենասիրելի և ամենահավատարիմ աշակերտին, և այդ գաղտնիքի բախտավոր ստացողը, իբրև անգնահատելի գանձ, թաքուն պահում էր նորան նմանապես մինչև յուր մահվան անկողին (մահիճ) մտնելը: \nՈւսումը և գիտությունը այդ ամեն գաղտնիքները բացին, և արվեստը դարձավ հասարակաց ստացված և մեր օրերը արվեստը ստացվում է ոչ ավետարանի վրա երդում անելով հոգեվարք վարպետեն, այլ ուսման միջոցով:\n\nԲայց մեր արվեստագետ պապերը և հայրերը համառեցան, եվրոպական հառաջադիմության և կատարելագործությանը հաղորդակից չեղան և մնացին իրանց ավանդական պապենական վարպետության մեջ: \nՉկատարելագործեցին իրանց արվեստը, չընդունեցին նորահնար գործիքներ. չհետաքրքրվեցան նորաձևություններով և փոփոխություններով. նոցա ապրանքը կամ հարմար չէր նոր սերնդին, կամ բազմաժամանակյա աշխատանքի արդյունքը լինելով` յուր բարձր գնովն անձեռնահաս էր գնել ցանկացողին: \nԱյսպես հայի ձեռագործ ապրանքը, քանի գնաց, մոդայե ընկավ և վերջապես բոլորովին կորուց յուր գնողներին:\n\nԱրվեստը, այդ «ոսկի ապարանջանը»3 այդ միջակ ժողովրդի հաց և ամենակարևոր պիտույք հայթայթողը — փախավ հայերի ձեռքեն, և հանկարծ մի պատվական օր 3/4 մասը հայ ժողովրդին մնաց առանց հանապազօրյա հացի: \nԱյս ցավալի անցքը տևեց (գոնե Ն. Նախիջևանի համար) 40 տարի:\n\nԺամի սանդուղքները լցվեցան մուրացկաններով. մի ժամանակվա փարթամ արվեստավորները աղքատության պարկը շալակած, ընկան դռնե-դուռ` օրվա հաց մուրալու. ամոթխած հայ տանտիկինը ի սեր յուր ընտանիքին երեսը պնդացուց, ավանդական պարկեշտությունը մոռացավ, նմանապես ընկավ տնե-տուն` մինին մյուսին հայտնելով յուր տան մեջի ալյուրի, եղի, հալավի, վառելիքի և այլն պակասությունը: \nՔանի մի հարյուր ունևորների տարեց-տարվա առատ զոհաբերությունը չբացվեց հազարավոր անգործ մարդոց բազմանդամ գերդաստանի պիտույքը լցնելու...\nՏնանկություն, սնանկություն, չքավորություն և նոցա հետևանք հիվանդություն, տարափոխիկ ցավեր, երեխայոց մահ տարեց-տարի շատացան այն քաղաքի մեջ, որ մի ժամանակ պարծանքն էր ամեն հայերուն Նևային ափերեն բռնած մինչև Գանգեսի ափերը:\n\nԲարեմիտ քաղաքացիները մտախոհության մեջ ընկան. սկսան փնտրելու այս ամեն տարաբախտությունների սկզբնապատճառը և... հիմնվեցավ Ն. Նախիջևանի «Արվեստական դպրոցը»:\n\nՃշմարտասիրությունը ստիպում է ասել, որ թեև արվեստական դպրոցի կարևորագույն գաղափարը և նորա հիմնելու ցանկությունը դեռևս շատ տասնյակ տարիներ կը մնային ինչպես գաղափար և ցանկություն (cia desideria), եթե այստեղ հասարակաց ցանկության և ակնկալության զորավիգն չի գային պ. Սերովբե Հարությունյանի4 աշխույժ և անխոնջ աշխատանքը, որն գրեթե գերմարդկային ուժ թափեց այս բարի գործին կյանք տալու համար: \nՊ. պ. նախիջևանցիներու հավիտենական երախտագիտությունը պիտի կապվի այս ազնիվ և հայասեր երիտասարդի անվան և հիշատակի հետ: \nՈչ պակաս եռանդ և աշխատանք ցույց տվին այս Արվեստական Դպրոցի հաստատության նաև պ. պ. Գաբրիել Տրապիզոնցյանը և Հովհաննես Պապասինյանը, և մեր շնորհակալությունը դեպի այս պատվամեծար անձինքը ոչինչ պակաս չի պիտի լինե առաջինեն: \nԳործունյա և արթուն վաճառականին շաբաթներով և ամիսներով յուր սեփական գործն ու զբաղմունքը թողած, հասարակական գործով ձրի պարապել, ստեպ ստեպ արտաքո կարգի ժողովների ներկա գտնվիլ, ճշմարիտ պետք է ասես, ամեն մարդու գործ չէ. բայց ով որ անում է, իհարկե, մենք չենք կարող այդպիսի մարդու անվան չհարել առաքինի և բարեմիտ ածականը, կային և ուրիշ զոհեր, որ ես չեմ հիշում. այս կողմանե պ. պ. Տրապիզոնցյանի և Պապասինյանի երախտիքը անփոխարինելի և հավիտենական հիշատակի արժանի են:\n\nՆերկա տարվույս սեպտեմբերի 28-ին քաղաքացվոց խուռն բազմությունը ժողովված էր բացվելու դպրոցի մեջ. դասարանները և արհեստանոցները այցելուներով ծփծփում էին, և ինչպես ասում են «ասեղ ձգելու տեղ չիկար»: \nՍպասում էին Արվեստական դպրոցի բացման հանդիսին:\n\nԵրբ որ հոգևորականաց դասը օրհնության կարգը կատարեց պրծավ, պարոն Հարությունյանը կարդաց ժողովրդի առջև մի ընդարձակ ճառ, որի մեջ ամփոփված է դպրոցի հիմնարկության գրեթե ամբողջ պատմությունը և նրա կանոնադրության հիմնավոր մասունքը: \nՀետո նույն պարոնը, խոսքը դարձնելով տեսչին, պ. պ. վարժապետներին և վարպետներին համառոտ, բայց ազդու կերպով ցույց տվեց5 այն շավիղը, որով հառաջ գնալով, մի օր Նոր-Նախիջևանը պիտի ունենա բարեկիրթ և հմուտ արվեստագետներ: \nՎերջապես պարոն Հ. Հ. Պապասինյանը սերտ բարեկամաց նեղ շրջանումն կարդաց մի համառոտ, բայց տեղացիներու սրտին մոտիկ ճառ:\n\nԱյս ամեն ճառերը և նույն իսկ Արվեստական Դպրոցի կանոնադրությունը յուր պարագաներով ընթերցողը կը գտնե ստորև, որոնք թերևս մի օր կարող լինին պետք գալ նոցա, որոնք կը կամենային ինչ ու ինչ մեր նորահաստատ դպրոցի նման մի բան ունենալ իրանց բնակած տեղումն:\n\nՀազիվ թե հայերուս մեջ այժմ գտնվի մի մարդ, որ հերքե ուսման և գիտության կարևորությունը` մի որևէ ազգի մտավոր մակերևույթը բարձրացնելու համար. այնուամենայնիվ չէ կարելի ասել, որ ուսումը և գիտությունը որ աստիճանի և լինին մատակարարված մի անհատի` անշուշտ պիտի ապահովացնեն նորա ապրուստը: \nՏարրական և միջնակարգ ուսումը թեև շատ պետք են — մինը ժողովրդի բազմության և մյուսը` միջնակարգ դասին, բայց ոչ առաջինը, և ոչ վերջինը անմիջապես կարող են ապահովացնել նորա (ժողովրդի) կյանքը. միայն արվեստն է, որ առանց իրիք բացառության ոչ միայն ապահովացնում է ժողովրդի հանապազօրյա սնունդը, այլև հասցնում է նորան աղքատ կյանքի և շատ անգամ` անբավ հարստության. ասածիս հաստատություն` Անգլիան, Ֆրանսիան, Գերմանիան և՛ մանավանդ Հյուսիս-Ամերիկայի Միացյալ Նահանգները:\n\nԳիտեմ, անպատճառ ասողներ պիտի լինին. «Եթե այդպես է, ապա ինչո՞ւ մեր պապերը, որ ունեին արվեստներ, այդ երջանիկ վիճակին չի հասան»: \nԵս էլ նույնը կպատասխանեմ. «Այո, մեր պապերը թեև հմուտ էին իրանց ավանդական արվեստների մեջ (որն սովորել էին լոկ նմանությամբ և անդադրում կրկնությամբ և ոչ գիտակցաբար), բայց որովհետև ուսումե ու գիտությունե զուրկ էին, չէին կարող տեղի և ժամանակի պահանջմունքներին համաձայն կատարելագործել կամ հարմարեցնել իրանց արվեստը, որ դարի և ժամանակակից մարդոց պետքի հետ հավասար ընթանային, և այդ պատճառով նոցա արվեստը տևողական արդյունք չի տվեց նոցա»:\n\nՄիայն Արվեստական դպրոցն է, որ զույգ արվեստների հետ մատակարարելով տղայոց նաև ուսումն ու գիտություն, առհավիտյան հացատու արդյունաբեր կարող է անել նոցա հմտացած արվեստը:\n\nՀային ուրիշ փրկություն չի կա, եթե ոչ արվեստի և լուսավորության միջոցներով հարթել և հորդել յուր ճանապարհը` կենցաղույս փշալից և տատասկոտ դաշտի մեջ: \n«Որ ունի ականջս լսելոյ` լուիցէ»:\n\nՍրտի հրճվանքով հիշում եմ ուղիղ 14 ամիս առաջ Վեհափառ Կաթողիկոսի հետ ունեցած երկարատև խոսակցությունս այս մասին, երբ նա երիտասարդական աշխույժով և ժամանակակից գիտնականի համոզմամբ խոսում էր արվեստի արդինաբերության մասին և ցանկանալով ցանկանում էր յուր բարձր հովանավորության տակ գտնված ամեն դպրոցներումն մուծանել 4-5 արվեստ: \nԱյսօր մենք նոր-նախիջևանցիքս ահա կատարեցինք նորա կամքը և ցանկությունը, սպասելով նորա սուրբ օրհնության, և ի բոլոր սրտե կը բաղձանք, որ մեր բարի օրինակին հետևեին մեր ամեն համազգիք, բնակված թե բուն Հայաստանումն և թե ցրված զանազան աշխարհներ, տերություններ և քաղաքներ:\n\nՆոր-Նախիջևան, հոկտեմբերի 2. 1880:\n\nՄԵԾԱՊԱՏԻՎ ՊԱՐՈՆՆԵՐ\nԼռենք, չհասկացող ձևացնենք այն մասին, թե ինչ էր ներքին, գաղտնի շարժառիթը, որ Ձեզ ընտրեցին քննիչք իբրև Արվեստական Դպրոցի բարեփոխության համար. թե դուք և թե ես միամտությամբ հավատանք, որ ընտրողները, առանց բացառության, ի նկատի ունեին միայն քաղաքացոց ընդհանուր օգուտը, իսկ վնաս ոչ ոքին, և այդ եղանակով նայենք դպրոցիս անցյալ գործունեության վրա և աշխատենք նորա առջև հարթելու առավել լավագույն ճանապարհ:\n\nԱվելորդ իմն է ասելն, որ ենթալուսնյա աշխարհիս մեջ չիկա ոչինչ անթերի, կատարյալ. կատարյալը միայն աստված է. իսկ մահկանացուն միայն մի հատիկ հնար ունի առջևն, որ է մինչև աշխարհիս կատարը, միշտ ձգտել դեպի իդեալը:\n\nԱրևմտյան Եվրոպան հազար տարիեն ավելի է, որ ունի բարեկարգ դպրոցներ, և ամեն օր նորանոր կատարելագործություններ կմուծանե նոցա մեջ, նայելով ժամանակի պահանջին և յուր ձեռքը գտնված միջոցներին: \nԱններելի հանցանք և ծիծաղելի հիմարություն կլիներ, եթե մենք հայերս մեր ծխական ժողովրդական դպրոցներեն պահանջեինք որևէ անթերի վիճակ, մինչ մեր դպրոցների կյանքը 10-15 տարիեն ավելի չէ, և այն թշվառ կոպեկների գնով: \nԲծախնդրությունը դատողություն չէ:\n\nՊարոններ, հայի ծխական դպրոցներեն շատ բան պահանջելը կնշանակե կամ ծայրագույն տգիտություն, կամ գիտակցական չարամտություն: \nՄիջին ճանապարհ չիկա:\n\nԱմեն դպրոցական գործող (թող լինի նա լիազոր վերատեսուչ, կամ համեստ վարժապետ) շատ լավ գիտե, որ դպրոցի ամենախիստ դատավորներն հատկապես նոքա են, որոնք ուսման և գիտության մասին ոչինչ գաղափար չունին, թե կարդալում և թե գրելում 2-3 տողի մեջ տասը-քսան սխալ կանեն, իսկ նա, որ կանոնավոր և իսկական լուսավորություն է ստացել, շատ լավ գիտե, որ մարդկային ստացական հմտությունների մեջ գիտությունը (наука) ամենադժվարին և ամենատաժանականն է, վասնզի նորան ձեռք բերելու համար շատ հաջողած պայմաններ են պետք:\n\nՎարժարանի հառաջադիմության համար վարժապետի ամենագեղեցիկ հատկությունները տակավին ամենափոքրիկ պայմանն է, դորա համար պետք են աշակերտների բարուց մաքրությունը, ծնողաց ուշիմությունը, նոցա շրջանի բարոյականությունը, նոցա ապրուստի ապահովությունը և այլ անհամար բարեհաջող պայմաններ:\n\nԱյս ամենը տգետ ամբոխը (թեև լինի նա առաջնակարգ հարուստ) հասկանալ կարող չէ: \nԱմբոխը կկարծե թե` բավական է, որ երեխան 4-5 տարի դպրոց երթա ու գա, այնուհետև նա անպատճառ օրինավոր մարդ պիտի դառնա, թե՛ բարոյականությունով և թե՛ մտավոր զարգացմունքով: \nԵթե ամբոխի այսպիսի կարծիքը արդարացի լիներ, մի՞թե հզոր պետությունները չէին կարող (թեպետև ծանր զոհերով) մի պատվական օր իրենց երկրի մեջ գտնված բոլոր երեխաներին հավաքել և փակել դպրոցների մեջ և կարճ միջոցում (օրինակի համար 6-7 տարվա մեջ) ստանալ բարեկիրթ, իդեալական ժողովուրդ: \nԲայց, ավաղ, հազարավոր փորձերով ապացուցված է, որ այն շատ տխմար և անհեթեթ պահանջմունք է: \nԲնության մեջ այդպիսի ոստումներ չի կան: \nԱմենայն ինչ և ամեն ոք քայլ առ քայլ կատարելագործվում է, և շատ անգամ այդ քայլը մի փոքրիկ ճնճղուկի քայլ է: \nԱռանց իմ ասելուն ալ դուք շատ լավ գիտեք, որ Պետրոս Մեծը յուր բոլոր հսկայական ուժը թափեց, որպեսզի կարճ միջոցում կարողանա լուսավորել յուր ազգը. փող, գավազան, հաստատուն կամք, եռանդուն սեր, բարի ցանկություն, մտաց հանճար — ամենայն ինչ ուներ. շատ բան ջարդեց, փշրեց, կործանեց, բայց ավա՛ղ, նորա փափագած ռուսաց մտավոր կանոնավոր զարգացումն սկսավ փոքր առ փոքր երևան գալու միայն մեր օրերը, այսինքն` դարուս վերջին քառորդում: \nԵվ այն, ինչ որ մենք այժմ կտեսնենք, ասացեք, խնդրեմ բարեխղճաբար մանկավարժության վերջին խոսքն է. երաշխավո՞ր եք, որ ներկա ձևը շարունակ հինգ տարի տևի:\n\nԱրվեստական դպրոցը Նախիջևանի մեջ ինն տարվա կյանք ունի: \nԱրվեստական դպրոցը յուր տեսակում առաջին փորձն է մեր ազգի մեջ: \nԲնական է, որ նորա առաջին քայլափոխները չէին կարող այնպես համարձակ, հանձնապաստան լինել, ինչպես որ հարյուրավոր տարիներ կյանք ունեցող հասարակ ուսումնարաններու: \nԱյս խոսքերս շատ հասկանալի է ամեն բարեխիղճ, լուսավորյալ մարդու, մանավանդ փորձված մանկավարժին:\n\nԱյնուամենայնիվ, Արվեստական դպրոցը, յուր նյութական հնարներին և աշակերտաց ընդունակության նայելով, արել է այն, ինչ որ ներելի էր ակնկալելն: \nԵվ եթե նա ունի ինչ ու ինչ թերությունք, այդ թերությունքը, ինչպես կտեսնեք, կառավարիչներեն անկախ պատճառներե են հառաջացած:\n\nԱհա Արվեստական դպրոցի պիտույքը:\n\nՆախ` կարի հարկավոր է, որ դպրոցի մեջի չքավոր աշակերտները փոքրիշատե սննդարար կերակուր ունենան: \nՊարոններ` մի՞թե կարիք ունիմ Ձեզ բացատրելու, որ քաղցած տղան ոչ սովորել է կարող և ոչ բանել (աշխատել): \nԽոսքիս բառական իմաստով հասկացեք, որ աշակերտացս 6%-ը յուր տանը մեջ սննդարար կերակուր չունի: \nԴպրոցիս չնչին հնարեն մենք կուտանք տղայոց մեկ աման թեյ, երկու կտոր շաքար և 1/2 ֆունտ հաց: \nԻնքներդ դատեցեք, կարող է 10-14 տարեկան տղա այս չնչին սնունդով ամբողջ օրը անցնելու և ընդ նմին աշխատելու: \nԱրվեստական դպրոցի աշակերտներին սնուցանելու համար կարի հարկավոր է, որ քաղաքը ավելցնե այլևս 1000 ռ.:\n\nԵրկրորդ` Արվեստական դպրոցի աշակերտը 4 տարվա մեջ ավարտելով յուր ուսման և արվեստի ընթացքը` շատ անգամ 15 տարեկան եղած թողնում է դպրոցը: \nԱսացեք, կաղաչեմ Ձեզ, կարո՞ղ է 15 տարեկան տղան անկախորեն որևէ արվեստով պարապել և յուր վիճակը անխախտ պահել: \nՊետք չէ՞ր նորան այլևս 3 տարի առսակավը կատարելագործվել, հմտանալ: \nՈ՞ւր են այն արվեստանոցներն բարեխիղճ վարպետներով, ուր մեր տղայահասակ ուսումնավարտը կարողանար յուր սովորած արվեստի մեջ կատարելագործվել և միևնույն ժամանակ յուր բարոյականությունը մաքուր պահեր: \nՍուրբ պարտք չիկա՞ արդյոք Արվեստական դպրոցի վրա, գոնե, փոքրիկ ամսական տալով, 3 տարի պահել դպրոցիս մեջ, կատարելագործել, հմտացնել յուր արվեստի մեջ և այնպես արձակել աշխարհ: \nԱյդ բանի համար ևս պետք է ուրիշ 1000 ռուբլի, որով դպրոցը կարող է պահպանել 16-17 ուսումնավարտներ:\n\nԱրվեստական դպրոցի երրորդ պիտույքն է շինվածքի վերանորոգությունը: \nՈւշադրությամբ նայեցեք, կաղաչեմ, այս կիսավեր, քայքայված պատերին, առաստաղին, այս մաշված, ծակծկած տախտակամածին, այս պատառոտած ծածկույթը կտրին, ուստի առանց արգելքի ներս կուգա անձրևի կաթիլը և ձյունի հալած ջուրը, այս հնացած, անպիտանացած հնոցները, որ ամբավ վառելիք կուլ կուտան, իսկ տաքություն ամենևին չեն տալ:\n\nԱզնիվ և բարյացակամ պարոններ, ահա դպրոցի ներկա աննախանձելի վիճակը, նորա անհրաժեշտք պիտույքը և նորա բարեփոխության ամենահարկավոր կետերը: \nԵթե Ձեր մեջ կա բարյացկամության ամենափոքրիկ կայծ (որի մասին ես ամենևին չեմ կասկածում) դուք պարտավոր եք այս ամենը հասցնել այն մարդոց ականջը, որոնց տված է հնար և միջոց այս քանի մի անհրաժեշտ պիտույքը դպրոցիս լցնելու:\n\nԵս լիահույս եմ, որ դուք թույլ չեք տալ, որ մի քանի չարամիտ անձինք Ձեզ խաղալիք դարձնեն իրենց կեղտոտ կրքերին և գործիք իրենց նենգժոտ խորհուրդներին:\n\nՄի քանիսը խորհուրդ կուտան Արվեստական դպրոցի աշակերտներին, իբր թե նոցա հառաջադիմության համար, գիշերօթիկ դարձնել: \nԴուք, պարոններ, շատ լավ գիտեք փակ վարժարարների մարդկային բարք աղտեղող վնասները: \nՆմանապես Ձեզ անհայտ չէ, որ կոմս Առաքելը շատ բարի դիտավորություններ ուներ, երբ հիմնեց յուր զինվորական գաղթականությունները, որն փոխանակ երկրավոր դրախտ լինելու, ինչպես ինքը կհուսար, տաժանական դժոխք դարձավ ողորմելի զինվորների համար: \nՀիշեցեք Ֆրանսիայի կուսանաց վանքերը, նույնպես լատինադավան կրոնավորների մենաստանները. մի մոռանաք նաև Ռուսաստանի ոսթռոգները...\nՀունիսի 13, 1889\nԱՐՎԵՍՏԱԿԱՆ ԴՊՐՈՑ\nԱՌ\nԿՈԿՈՅԱՆ ՕՐԻՈՐԴԱՑ ՎԱՐԺԱՐԱՆ ՈՒՂԵՐՁ\nԱյս ուսումնարանը, որ վաղվան օրեն պետք է սկսե յուր գործունեությունը, մեկ օր կյանք պիտի տա ամբողջ քաղաքին: \nԱնհնար է, ապագան մարգարեանալու, բայց մի քանի հայտնի երևույթների վերա հիմնված, կարելի է մոտավորապես ենթադրություններ անել, եթե ուշք դարձնենք հանգուցյալ բարերարի նպատակներին, եթե մտադրությամբ կարդանք նորա կտակը և եթե տեսնենք վարժատան կառավարիչների ուղղությունը, արդեն կարող էինք այս բացվելի վարժատան մասին գուշակություն անելու կանխավ: \nՀայերին ի՛նչ է պակաս. հայերիս շատ բան է պակաս, բայց գլխավորապես աշխատասեր և կրթված կանայք են պակաս: \nՄի՞թե հայք տակավին աշխատասեր կամ կրթյալ կնանիք ունեցած չեն, ո՛չ, ունեցել են, բայց և կրթված, և աշխատասեր ունեցել են շատ սակավ, այնքան սակավ, որ այն բազմության մեջ կարելի են այդպիսյաց ազգերը մատով համարել: \nԵթե մի ազգ կուզե կամ ընկած, կամ ստոր դիրքե ոտքի կանգնելու և բարձրանալու, անշուշտ յուր մեջ երկու առաքինություն պիտի զարգացնե — լուսավորություն և աշխատասիրություն: \nԼոկ լուսավորությունը, առանց աշխատասիրության, նույն արժեքն ունի, ինչ արժեք որ ունի թանկագին ակը տակավին հանքի (մադան) մեջ կեցած. աշխատանքը, առանց գիտակցության, շատ կնմանի ստրկի դառն տանջանքին:\n\nԱյս դպրոցը պիտի ընծայե ազգիս աշխատասեր լուսավոր կանայք, ո՞վ ավելի, քան տեղվույս Արվեստական դպրոցի գործունայք կարող են համակրել այսպիսի սփոփարար գործին, որ կատարվի Նոր-Նախիջևանի մեջ: \nՆույնիսկ Արվեստական դպրոցը յուր ծնունդը ստացավ ժողովրդի այն գիտակցությունեն թե` որևէ ազգ պահպանելու համար, պետք է նորա մեջ զարգացնել աշխատավոր բարեկիրթ ժողովուրդ:\n\nԽնամատարը, ուսուցիչք, ուսանողք Կոկոյան վարժարանի` Արվեստական դպրոցը կուղարկե Ձեզ յուր բարեմաղթությունները, կցանկա Ձեզ ամեն կերպ հաջողություն, կհայտնե յուր բերկրությունը ըստ դիպաց բացման այնպիսի վարժարանի, որո նմանը և ինքն է, և կանվանե սոցա մեջ կրթվողներեն իրենց քույրերը. և ի՞նչ ավելի քաղցր անուն է աշխարհքի երեսին, քան թե քնքուշ խոսքը քույր, վասնզի ինքը Արվեստական դպրոցը եղբայրն է Կոկոյանց վարժարանին մեջ սովորողներուն: \nԱրվեստական դպրոցի սաները կխնդրեն իրենց քույրերին` Կոկոյան վարժարանի սանուհիներին խորունկ արմատացնել իրանց մեջ բարեկրթությունը և աշխատասիրությունը, որպեսզի ժամանակն անցնելով, երբ երկուս ևս չափահաս, մարդիկ և քաղաքացիք կլինեն, իրենց կողմանե պարզերես և գիտակցաբար կարողանան հորդորելու իրենց ժամանակակից երեխայքին նույն առաքինությունքը:\n\nՄեր քաղաքը ընկած է, ժողովուրդը բարոյապես և նյութապես աղքատացած է. այստեղ ոչինչ չի օգնիլ ժողովրդին վերստին ոտքի կանգնելու, բացի ժողովրդական ընդհանուր լուսավորությունեն որն ընդսմին ամուր կապված լինի աշխատանքի հետ: \nԻսկ աշխատանքի և բարեկրթության սերմնացաններն են Նախիջևանի համար Կոկոյան աղջկանց վարժարանը և Արվեստական դպրոցը. քանի որ այդ եղբայրք և քույրք ձեռք-ձեռքի տված կլինեն, Նախիջևանը ոչինչ ներքին և արտաքին վտանգներե երկյուղ չունի և նորա ապագան ապահոված է:\n\nՕրհնություն, գովություն և փառաբանություն այդ երկու վարժարանների շինողքը, պահպանողքը և քաջալերողքը. եթե մենք իսկական ազգասերներ, հայասերներ կփնտրեինք, ահա սոքա են:\n\nՄԵԾԱՊԱՏԻՎ ՊԱՐՈՆ ՁԱՅՆԱՎՈՐՆԵՐ ՆՈՐ-ՆԱԽԻՋԵՎԱՆԱ ՔԱՂԱՔԱԿԱՆ ԽՈՐՀՐԴԱՐԱՆԻ\nԱմենիդ շատ լավ հայտնի է մեր քաղաքի ընկած դրությունը, այն ևս հայտնի է ձեզ, թե ի՞նչ է պատճառը մեր քաղաքացվոց օրեօր հետ մնալը աշխարհին առաջադիմության մեջ և զրկվելը այն չափավոր բարեկեցությունեն որն կվայելեին մեր պապերը. այս ամեն ազգային տարաբախտության միակ և միակ պատճառն է մեր ժողովրդի բազմության տգիտությունը:\n\nՍուտ չէ՛, այսօրվա օրս մենք 4-5 ավելի կամ պակաս բարեկարգ դպրոցներ ունենք, որոնք ժամանակով, իբր թե մեր ժողովրդի մտավոր զարգացումի մակերևույթը պիտի բարձրացնեն: \nԲայց ես ձեզ կասեմ, որ այդ առերևույթ ցոլքովը մի խաբվիք. մեր պապերն ալ ունեցել են դպրոցներ, մեր պապերն ալ ժամանակե ժամանակ ուղարկել են իրանց որդոց հեռավոր տեղեր ուսումն ստանալու: \nԲայց այդ ամենը հասուցած չէ մեր ժողովրդին այն աստիճանին որ լուսավորությունը ընդհանուր լիներ մեր քաղաքացոց մեջ. եթե մի փոքրիկ մասը ստացել է արտաքին ցոլք, մնացած մեծագույն մասը մնացել է խորին տգիտության մեջ:\n\nՊատվական քաղաքացիներ, մեր ազգի թշվառության միակ պատճառն է ուրեմն տգիտությունը:\n\nՄեր ժողովուրդը, սուտ խոսք պետք չէ, գրեթե ծայրեծայր, կարդալ գիտե, շատ քիչ մարդ կգտնվի քաղաքիս մեջ, որ մեկ օր դպրոց գնացած չլինի և կարդալ սովորեցած չլինի և եթե այդ գրակարդացությունը մնացել է մեր ժողովրդի համար անօգուտ, սորա պատճառը այն է, որ նա ունեցած չէ կարդալու բան:\n\nԶեզ ամենիդ հայտնի է, որ հայ ազգը ունի երեք լեզու, մեկն է մեր գրաբարը, որ կգործե մեր ժամերուն մեջը. այդ լեզուն ժողովրդին համար միանգամայն մութ է: \nՄեր երկրորդ լեզուն, որ կասվի նոր գրականական, այն է, որով կգրվեն մեր օրերը զանազան լուսավորիչ երիտասարդներե զանազան գրքեր և լրագիրներ, նմանապես անհասկանալի է մեր տեղի ժողովրդի բազմությանը: \nՄեր երրորդ լեզուն այն է, որով կխոսե մեր ժողովուրդը. ահա այդ իսկ լեզվով մեր նախիջևանցին կարող է կարդալ և հասկանալ, ամեն օր օգուտ քաղել և տարաբախտաբար ոչ մի գրվածք չունի այդ լեզվով:\n\nԵս ձեզ կառաջարկեի քաղաքիս մեջ ունենալ մի շաբաթական լրագիր այդ լեզվով գրած, որ մեր ժողովուրդը կարդար և նորա միտքը բացվեր զանազան օգտավետ գիտություններով: \nԱյդպիսի լրագիրը եթե կյանք ունեցավ քաղաքիս մեջ 5 տարի, կարող եմ Ձեզ հավատացնել, որ այդ 5 տարին, լուսավորության կողմանե կհավասարվի ուրիշ հիսուն տարվա, եթե դուք միտք ունիք միայն դպրոցներով հառաջացնել մեր ժողովրդի մտքի զարգացումը:\n\nՄեկ քանի մարդոց անխոնջ աշխատանքով ահա 18 տարի է, որ մեր քաղաքը ունի քլուպ, ահա մոտ 5 տարի է, որ այդ քլուպին մեջը 40-50 հոգի անդուլ կպարապին լրագիրներու ընթերցանությանց. և դուք արդեն կնկատեք, թե որքան բացված է մեր այդ 40-50 հոգու միտքը համեմատությամբ այն մարդոց, որոնք թեև պայմանի մեջ են, բայց նոցա պես չեն դադարած կարդալուց: \nԱյս արդեն ձեզ ակներև ապացույց է, թե որքան օգտավետ է լրագիրը մեր ժողովրդի համար:\n\nԵս կառաջարկեմ Ձեզ ունենալ քաղաքիս մեջ մեկ լրագիր, որ գրված լինի տեղական բարբառով, որ մշակե գլխավորապես տեղական խնդիրները և բովանդակե յուր մեջ այնպիսի գրվածքներ որ հետաքրքրելի լինի մեր ժողովրդին` թե՛ մեծ և թե՛ փոքր, թե՛ աղքատ և թե՛ հարուստ, թե՛ այր և թե՛ կին:\n\nԿառաջարկեմ Ձեզ` այդ լրագրի բոլոր ծախքը առնուլ քաղաքի վրա, որն կարծեմ 1500 մանեթեն ավելի ծախք ունենալու չէ: \nԱյդ լրագրի ստորագրության գինը պետք է նշանակել շատ աժան, որ ձեռնհաս լինի ամեն խեղճ մարդու, զորօրինակ տարեկան 2 կամ 3 մանեթ, իսկ երբեմն մինչև անգամ ձրի տրվի շատ խեղճերուն:\n\nԵս կառաջարկեմ Ձեզ այս գործը գլուխ բերելու համար կազմեք քանի մի բան հասկացող անձինքներե մասնաժողով, որ մշակեն այդ խնդիրը, Ձեզ առաջարկեն ի հաստատություն և ի կարգադրություն իրենց մշակած ծրագիրը:\n\nՊատվական քաղաքացիք, ահա՛ ես Ձեզ ցույց տվի մեր յարաներեն մեկը. կուզեն մեկ քաղաք շինելու, դեռևս իրենց համար տուներ չի շինած, նախ կհիմնեն մանկանց համար դպրոց, և ժողովրդի համար լրագիր. երբ այն բանը կավարտեն, հետո արդեն միտք կանեն պազար, քարվածք, տուներ, փողոցներ, ֆենեաներ, թատրոններ, խանութներ, և այլն, և այլն շինելու: \nՆախիջևանը 100 տարիեն ավելի է, որ արդեն կարոտ է և մինչև այսօր յուր ծոցի մեջ տեսած չէ տեղական լրագիր: \nԻնչո՞ւ կզորենք որ նա լուսավորության մեջ հետ մնացել է և ժողովուրդը հարստանալու տեղ օրեօր կաղքատանա: \nԴպրոցը շատ լավ բան է, ո՞վ կասե, բայց դպրոցի մեջ սովորածը տղան անպատճառ կմոռանա, եթե չափահաս ժամանակ լրագիրներու մեջ քաղվածք չանե:\n\nՊատվական քաղաքացիք, ահա՛ ես ձեզ ցույց տվի մեր յարաներեն մեկը. Այժմ այդ յարան բժշկելը ձեր գործն է:\n\nՆախիջևանին պետք է լրագիր և շատ պետք է, — ի՞նչ կասեք:\n\nՊԱՐՈՆ ԵՐԻՏԱՍԱՐԴՆԵՐ\nԵս կկամենայի ձեզ մի անգամ առ միշտ հայտնել իմ դիտավորությունը և հայացքը այն լրագրի վրա, որն իմ կարծիքով, պետք էր հրատարակել Նախիջևանի մեջ, որն առավել օգտավետ կլինի մեր քաղաքակիցներուն, թեև հակառակ նոցա կամավոր ցանկությանը:\n\nՄեր լրագիրը պիտի խոսի այն բաներու վրա, որ միայն և միմիայն նախիջևանցիներուս կենսական հարցերն է, այսինքն նոցա հրապարակական և առտնին կյանքը, նոցա ազդեցությունը յուր զավակաց, յուր ընտանյաց և յուր քաղաքակիցներու վրա. ուրիշ ազգերու սերը, ատելությունը և մեր ուրիշ քաղաքներ բնակող ազգակիցներու ունեցած կարծիքը և հույսը մեր նախիջևանցիներեն: \nԿարճ ասեմ` ես կկամենայի եթե ոչ ընդհանուր մարդկության անդամ դարձնել մեր առանձնացած հետ ընկած նախիջևանցիներու, գո՛նե, իմ կարողության չափ, ցույց տալ ճանապարհը դեպի այդ:\n\nԵս քաջ գիտեմ, որ այդ բանը ինձ առավել դժվար է, քան թե որին ևիցե ձեր մեջեն, գիտեմ այդ մեծ գործի մեջ իմ ուժի բոլոր պակասությունը, գիտեմ և իմ ձեռնարկած գործի բոլոր դժվարությունը, այսուամենայնիվ ես միտք ունեմ գործը սկսելու. ինչո՞ւ, գիտեք, վասնզի ուրիշ մեկ մարդ չիկա, այս անպտուղ աշխատանքի համար ոչ մեկ մշակ չի գտնվում: \nԲայց, ասացե՛ք, խնդրեմ, կարելի՞ է թողնել 20 հազարյա ժողովուրդ անտեր, անօգնական, զրկած ամեն կերպ բարոյական վտանգի և շրջապատած հազար ձև թշնամիներով, որոնք առավելապես այն մասին վտանգավոր են, որ ամենախաբեբա կերպով կձևանան միամիտ և թեթևամիտ ժողովրդին անկեղծ բարեկամ, իհարկե, սրտերի խորքերու մեջ պահած իրենց նուրբ անձնային շահերը, որ միտք ունեն ստանալ ժողովրդի աղքատի տոպրակեն:\n\nԴեռ գործը չի սկսած` ես ձեզ բացասիրտ կասեմ, «եթե դուք կարծիք կանեք և կտանեք, որ լրագրի հրատարակությունը կուտա որիդ ևիցե կա՛մ փողի շահ, կա՛մ ազգային փառք ու պարծանք, կա՛մ ժողովրդի հարգը, պատիվը և սերը», առե՛ք ինձնեն խմբագրչի և հրատարակչի իրավունքները և՛ ընդնմին վստահ եղեք, որ ես և՛ աշխատանքով, և՛ գրչովս, և՛ տպարանիս միջոցով ամեն հնարավոր օգուտս և նպաստաս կհասցնեմ: \nԿա՞ ձեր մեջ մի այդպիսի ցանկացող: \nՓնտրեցեք և գտեք: \nԻսկ եթե չեք գտնիլ, այն ժամանակ ես վրաս կառնում լրագրի բոլոր ծանրությունը, իսկ փառքը, պատիվը և նորամեն ստանալու ամեն արտոնությունքը կբաշխեմ ձեզ և ինձ պլիկ մատի ծայրով օգնողին:\n\nԵթե համբերություն ունեք` լսեցեք, խնդրեմ իմ կարծիքը, թե ինչ եղանակով հառաջ պիտի տանենք մեր ձեռնարկությունը: \nՆախ և առաջ մենք միտքերիս մեջ հաստատ պիտի որոշենք, որ հայի թշնամիներուն (այսինքն տեղի քանի մի աղաներուն) շատ լավ հայտնի է լրագրի մի օր ունենալու ազդեցությունը ժողովրդի վրա. այդ պատճառով նոցա հոգին շատ լավ կվկայե, որ անշուշտ պետք էր չի ծլած` արմատախիլ անել նորան, որ նոցա ապօրինի ստացած մեծությանը մենք ական չի փորենք (подкопать): \nՈւրեմն մեր լրագիրը տակավին լույս չի տեսած` առջևը ունի հզոր թշնամիներ: \n(Клуб-ի մեջ նոր անցած անցքը ձեզ ապացույց տվեց, թե մինչև որ աստիճան շատ են տպած խոսքի բարեկամք և մինչև ո՞ր աստիճան հուսալի է հայոց jeunene dore-ն երիտասարդությունը): \nԴուք շատ լավ կհասկանաք, որ այն живые картины-ն վերջինը չէր, որ պիտի ելլե իմ գրչի տակեն, это еще цветочки: \nԵս հուսամ, դուք ինձ չեք ասել թե` պետք է չափավորել գրիչը, և այլն: \nԱզնիվ երիտասարդներ, դիցուք թե ժողովրդի մոլությանց դեմ լռելով` ես ստանամ նոցամեն պատիվ և շահ, դուք ինձ կգովե՞ք, եվրոպապես զարգացած մարդը ինձ կգովե, թե՞ ինձ կդնե ի թիվս ստոր ազգախաբի, մարդախաբի, վերջապես ասե՛ք, շողոքորթությունը կբերե ում ևիցե (բացի շողոքորթողին — льстец) շահ: \nՈ՛չ: \nՈւրեմն ինձ իբր խոհեմ, իբր խելոք, իբր օգտավետ խրատներ և խորհուրդներ մի՛ տաք. ես արդեն 46 տարեկան եմ, ինձ 5 միլիոնավոր ժողովուրդ այնպես կճանաչե, ինչպես որ կամ. ես չեմ կարող և չուզեմ կյանքիս մնացորդը և այդ` մի քանի խելացնոր աղաներու խաթրին փոխվել: \nԽնդրեմ, աղաչեմ ձեզ, եթե ձեր աչքումն ուղղությունը, (направление) և համոզմունքը մի բարոյական նշանակություն ունի — ուրեմն մի՛ խոտորեցուք ինձ ոչ իմ ուղղությունեն և ոչ համոզմունքեն: \nԵթե ես կսխալիմ, գոնե` ասեք որ` այս մարդը կսխալի, բայց խարդախություն (фальш) չի գործածել: \nԿարճ կասեմ, ես լրագիրը կհասկանամ ոչ թե մի այնպիսի միջոց, որով ժողովուրդը ինչպես դպրոցի մեջ բան պիտի սովորի, այլ ես նորան կերևակայեմ մի арена, որի վրա համոզմունքի նահատակը ցմահ կպատերազմի յուր ախոյանի հետ:\n\nԻմ բարոյական ուղղությունը մոտ ի մոտո դուք արդեն գիտեք. ի՞նչը ես բարի կճանչնամ և ի՞նչը չար — այդ ձեզ արդեն հայտնի է մասամբ. ի՞նչ ես կատեմ, ինչի և որոնց ես պատերազմ հայտնել եմ և հայտնելու եմ — այդ ևս գիտեք: \nԱհա՛, կամ ձեր առջևը այնպես ինչպես որ եմ, եթե կզգաք, որ կարժեմ գլուխ կայնելու Նախիջևանի ազնիվ, բարի, օգտավետ նկատմունքին — ընտրեցե՛ք ինձ պայքարող (боец) եթե կզգաք իմ թուլությունը, իմ անկարողությունը, իմ տգիտությունը և կամ կգտնեք ձեր մեջ առավել ընտրյալին և արժանավորին, ընտրեցեք նորան պարագլուխ և մենք լինենք նորան օգնական և զինակից: \nԺողովրդի համար աշխատելեն, կտեսնեք, ես չեմ փախչիլ:\n\nԻնձի համար պետք է զենք, այդ զենքն է գրաշար, տպող, թուղթք, թանաք և տպած թերթերը բաժանող, եթե այդ անձնավորությունքը և նյութը փողի դարձնելու լինենք` ինձ պետք է ուղիղ 2000 մանեթ տարեկան փող, [որպեսզի]\tիմ իդեան շոշափելի բան դառնա:\n\nԻմ բոլոր ունեցածս է մոտ ի մոտո 2500 մանեթ (տեղյակ չգիտեմ, մի փոքր ավելի, մի փոքր պակաս) որ պիտի դառնա քանի մի օրեն մամուլներ, տառեր և ուրիշ պիտույք տպարանական, ուրիշ փող չունիմ: \nԻնձմեն, հուսամ, չեք պահանջիլ, որ եթե մի քանի հարյուր մանեթ վաստակի տպարանս, տպելով կողմնակի գործեր, այդ ստացած փողն ևս դնեմ լրագրի վրա. ապա ես ի՞նչպես ապրեմ 6 զավակով, ես և կինս: \nՈւրեմն լրագիրը էացնելու համար պատրաստի պիտի ունենալ 2000 մանեթ փող, որն անհնար է 4-ական կամ 5-ական մանեթ ստորագրիչներե մուրալով գոյացնել: \nԱյստեղ պետք է զոհ: \nՇատ կարելի է որ շողոքորթին մեկը, որ խոստանար մեր տղաներու դիմաց տարին տասներկու ամիս, խունկ ու զմուռս ծխելու, այդ գումարը զիարդ ևիցե ձեռք բերել. բայց ևս առջևեն կասեմ, որ իմ հրատարակելու լրագիրը պիտի լինի խամչի խղտրմիշ արած տամղա, позорный столб, կախաղան, эшафот, гильотина (իհարկե, այդ դուք բարոյապես պիտի հասկանք) մեր տեղի միլիոնչիք мироед-ներու, самадур-ներու, монополист-ներու, эксплуатотор-ներու համար:\n\n\n\n\n\n\nՈ՞ւր տեղեն մենք պիտի գտնենք այդ 2000 մանեթը: \nԱհա խնդիրը:\n\nԵս կունենամ չորս կողմս հայոց երիտասարդությունը, որոնցմե կհավաքեմ ուժ, մխիթարություն, կարծիք և հավանություն:\n\nՎստահ եղեք, որ ոչ մի տողս չի տպվիլ, նախ լավ չի որոճած (переработать) մեր ընկերության մեջ. ամեն բան նոցա հավանությամբ և ձայնի շատությամբ կկատարեմ: \nԲայց ես տեղյակ գիտեմ, որ այդ ազնիվ-երիտասարդք ինձ կամ ավել ճիշտ ասել, ազգին նյութապես օգնել առժամանակապես չեն կարող: \nԴարձյալ կհարցնեմ, որտեղեն պիտի գտնենք մեզ հարկավոր 2000 մանեթը: \nԵ՞րբ թշնամին յուր թշնամիի ձեռք տվել է հարկավոր զենքը: \nԿրկնում եմ, ահա՛ խնդիրը, այն վճռելը բավական դժվար է:\n\n1875թ.\nՄԵԾԱՊԱՏԻՎ ՏԻԿԻՆՆԵՐ ԵՎ ՊԱՐՈՆՆԵՐ\nԱյն ûրեն, երբ Նախիջևանի ազնիվ երիտասարդության զգայուÝ\tսրտի մեç Íագեցավ թատերասիրաց ընկերություն կազմելու խորհուրդը, այն օրեն, համարձակ կարելի է ասել, դրվեցավ սկիզբը տեղացի հայերի լուսավորության. վասնզի լուսավորության իսկական նշանը ոչ այլ ինչով կարելի է ցույց տալ, եթե ոչ ազատ արվեստների և գեղարվեստների մուտք ունենալովը մի ազգի մեջ, եկեղեցի, դպրոց, լրագրություն, և այլն, մեր օրերը, տակավին լուսավորության նշաններ չեն կարող համարվել, վասնզի ամեն փոքր ի շատե կիսավայրենի վիճակե դուրս եկած ցեղերու մեջ կմտնին այդ հաստատությունքը. միայն թատրոնն է, որ ազգի մտավոր մակերևույթի աստիճանի բարձրությունը կցուցանե, ըստ որում նա գեղարվեստների և ազատ արվեստների յուր մեջ ժողովողն ու հովանավորողն է: \nԻնչևիցե: \nԻմանալով, որ այս տարրական ճշմարտություններն ամենքիդ ալ հայտնի է, ես խոսքս կարճ կկտրեմ և կշտապեմ շնորհավորել ձեզ այս նոր հաստատության հիմնադրությունը, որ այսուհետև գնալով պիտի ճոխանա և ընդնմին պիտի քաղցրացնե մեր ձանձրալի կյանքը և պիտի ուղղե մեր վարքն ու բարքը:\n\nԱյս րոպեիս չենք կարող նեղ շրջանիվ սահմանափակել մեր ապագա գործունեությունը այս ազնիվ ասպարեզի մեջ, չենք կարող առաջվնե որոշել թե ի՞նչ ու ինչ պետք է մշակել և գործունեության ո՞ր տեսակը կլինի մեզ առավելապես օգտավետ. ժամանակը և փորձը ավել լավ կցուցանեն մեզ ճանապարհը, քան թե որևէ խելոք մարդ կամ նախորդների խրատ: \nԱյնքան դժվար չէ դերձակին չտեսած մարդու հալավը կարել, որքան դժվար է բանաստեղծության և գեղարվեստին ծառայողներուն ապագա գործունեության ծրագիրներ հորինելը:\n\nԱյստեղ հնարավոր է միայն մի բան խնդրել թատերասիրաց ընկերության անդամներին, անկեղծ և ի բոլոր սրտե աշխատել մեր հայկական թատրոնի համար` ո՛վ որ յուր մեջ որքան ուժ կզգա, որը դրամատիկական քանքարով, որը պոետական քնարով, որը երաժշտական ընդունակությամբ, որը աստվածաշնորհ ճարտարությամբ լեզվի և նմանության ձիրքով, որը յուր հարստությունով և որը խրախուսանքով, և ամենքն անձնվիրությամբ այս ազնիվ գաղափարին:\n\nԹատրոնը մի մաքուր հայելի է, որ կցոլացնե ժողովրդի առջև նորա ամեն կերպ մարմնավոր և հոգեկան շարժմունքը — որքան ճիշտ, այնքան լավ, բայց այն զանազանությամբ, որ հայելին չի ցոլացնիլ մարդուս մտածմունքը, գաղտնի խորհուրդները և բացարձակ արտասանած խոսքերը, մինչ թատրոնը այդ ամենը մասնավորապես կցոլացնե և ցոլացնելը նորա սուրբ պարտքն է: \nԹատրոնը գրականության ամենաճարպիկ, ամենագործունյա ու ամենասիրուն որդին է: \nԹատրոնը կասե` «Տիկին, պարոն, օրիորդ, երիտասարդ, կկամենա՞ք արդյոք ձեր շարժմունքը, ձեր վարմունքը, ձեր դատմունքը, ձեր մտածմունքը տեսնել ու լսել, արիցե՛ք համեցեք մեջս, տեսեք ինքներդ ձեզի` կհավանի՞ք թե ոչ»: \nՄարդս ինքնիրան տեսնելով թատրոնական բեմի վրա` կամ ոգվով կբարձրանա կամ կընկճվի, և այսպես` թատրոնի բեմի վրա երկու տեսակ մարդ կբարձրանա կամ նա` որի կյանքը ու կենցաղը մեզ համար օրինակելի գաղափար պիտի լինի: \nԱյս ևս տարրական ճշմարտություն է, որն ամենիդ, առանց բացառության հայտնի է:\n\nԹատրոնի հաստատուն հիմնադրությունը մեր սիրելի Նախիջևանի մեջ երախտապարտ ենք մեր ժամանակակից ազնիվ երիտասարդներուն, որոնց գործը ու գործունեությունը, անշուշտ, մի օր ոսկի տառերով պիտի գրվին քաղաքիս տարեգրության էջքերի մեջ: \nՏալով մեր երիտասարդներուն նոցա արժանի հարցն ու պատիվը, մենք երբեք մոռանալու չենք, որ ժամանակե ժամանակ զանազան ավելի կամ պակաս հաջողակ փորձեր արդեն եղած են մեր քաղաքի մեջ թատերական ճաշակը մտցնելու, ինչպես, զորօրինակ 30 թվականներին Խադամյանը, Տիգրանյանը, Քուշնարյանը, թե թատերական հոդվածներ շարադրելով, թե ինքները խաղալով և թե աշակերտներին խաղացնելով, աշխատել են այս ազնիվ ասպարեզի մեջ, 60 թվականներին եղբարք Արծաթապանյանանք իրենց ընկերներովը, նույնպես զանազան փորձեր փորձել են թատերասիրությունը մտցնելու Նախիջևանի մեջ. վերջապես քանքարավոր Ֆասուլիճյանը և նորա կինը, Պայծառը իրենց ընկերներովը բավականին աշխատել են մշտական թատրոն մտցնելու համար, բայց, ցավելով պետք է ասել, այն ամենը միայն փորձեր էին և ավել ոչինչ, այն ճամփով, որոնք այդ հիշյալ անձինք կտանեին թատրոնական գործը, երբեք ունենալու չէր տևողականություն և հաստատություն, որովհետև նոցա գաղափարը ամուր հողի վրա դրած չէր և զրկված էին այն բարեբախտ մտքեն, որ միայն ծագեցավ ձեր մեջ, ազնիվ երիտասարդներ, և այդ բարեբախտ միտքն է` ընկերական ուժով մտցնել այդ գաղափարը ժողովրդի մեջ: \nԱնհատի կամ մի քանի անհատների ուժը որքան և մեծ լինի, այսուամենայնիվ, նա չէ կարող կառուցանել այն ահագին շենքը, որին մեկ խոսքով կասվի թատրոն. դրա համար պետք է ձգտումն մտաց և լարումն բոլոր ուժերին մի ամբողջ ընկերության, վասնզի թատրոնի գործունեությունը շատ լայնատարած է և շատ բազմակողմանի: \nԱյս հանգամանքը թող մեզ և բոլոր Հայաստանին խրատ լինի, որ միայն այն բանը կծլի, կաճի և պտուղ կուտա, որ բանն որ ընկերությունով կկատարվի:\n\nԱյստեղ ես չեմ կարող մի հանգամանքի մասին լուռ մնալ, և սուրբ պարտք կհամարիմ հրապարակավ հայտնել ձեզ, արգո տիկնայք և պարոններ:\n\n1870 թվականներեն, երբ Ֆասուլիճյանը կաշխատեր պարոն Փոփովի ամպարը թատրոնի ձևակերպելու, մի օր եկավ իմ մոտ պարոն բժիշկ Սահակ Ալաճալյանը և տաք-տաք ինչպես որ նա սովոր է — կհամոզեր ինձ թատերասիրաց ընկերություն կազմել, որպեսզի նորաշեն թատրոնը հաստատուն հիմքի վրա կանգնի, և այլն: \nՍաստիկ կցավիմ, որ ես սեփական գործերով զբաղված լինելով, պետք եղած ուշադրությունը չի դարձուցի մեր ազնիվ քաղաքակցի ամենաազնիվ խոսքերու վրա... խղճմտանքս մինչև այժմ կտանջե ինձ. շատ կարելի է, որ մենք այսուհետև ունենալու թատրոնը, տասը տարի առաջ կունենայինք. ես իմ ուժը և աշխույժը շատ լավ կճանաչեմ. եթե մի բանի ետևե եղա` ես սովորություն ունիմ չի դադարելու, մինչև որ գլուխ չի բերեմ: \nԴորանով ես ուզեցի ձեզ հասկացնել, ազնիվ տիկիններ և պարոններ, որ մեր ժողովրդի մեջ, որքան և փոքր լինեինք թվով, երբեք պակասած չեն փայլուն ուղեղներ — միայն թե այդպիսիներուն գնահատողներ լինեին:\n\nԱյժմ ես խոսքս կդարձնեմ ձեզ, պր. պր. բարեկարգիչներ: \nՓառքը, պատիվը, և մեր նախիջևանցոցս հավերժական երախտապարտությունը ձեզ լինի որպես թույլ վարձատրություն ձեր աշխատության և եռանդին. դուք ձեր պարտավորության ամենածանր մասը կատարեցիք, այժմ կմնա ձեզ ամենաթեթևը կատարել և այնուհետև դափնիներով զարդարված վայելել ձեր գեղեցիկ գործի արդյունքներովը: \nԵս ասացի, որ դուք գործի ամենադժվար մասը կատարեցիք, և հուսամ որ չի սխալվեցա. վասնզի ո՞վ չգիտե, թե` որքան դժվար և ձանձրացուցիչ բան է մարդոց հորդորել:\n\nԲՈԼՈՐ ԻՄ ՀԱՆՑԱՆՔԸ\nՍովատանջ վագրը, քանի օրեր ունայն թափառելով դաշտերու ու անտառներու մեջ, վերջը վերջը կգտնե խաղաղ մարգի մեջ արածած միամիտ կով. կհարձակվի վրան, մի թաթի զարնելովը կսպանե խեղճին, և քաշաքաշ կտանե յուր տեղը. դեռևս սկսած չէ լափելու, թարմ միսի և արյունի հոտը ավելի և ավելի կատաղեցնում է նորա գազանական քաղցքը. արդեն արինոտ դունչը մտցրել է յուր որսի խորունկ վերքի մեջ, լնդերքը սասանական եռք են գալիս մոտալուտ գործունեությունեն նորա դաշույնի նման ատամներին. քաղցը հասել է յուր վերջին կատաղության աստիճանը. մռմռում է վագրը և նորա մռմռալեն անտառները և սարերը ամպրոպի արձագանք են տալիս, լի ահեղ սպառնալիքով…\tԱյդ միջոցին հովիվը փնտրելով իր կորած կովը, ախ ու վախով սար ու ձոր է ընկել և պտռում է յուր կորուստը, տեսնում է վագրին և նորա առջև փռված յուր սիրական կովը, որի վրա էր հույս մի ամբողջ գերդաստանի…\tոչ մի մահառիթ զենք չունի հովիվը, այդ վագրը տեսնում է. նա նորա ժանիքներեն և մագիլներեն չի կարող խլել որսը. այդ նա գիտե, բայց հովիվը յուր լաց ու կականով խլում է վագրի անդորրությունը` հանգիստ վայելելու ավազակորեն տիրապետած յուր ավարը…\tհովիվը նորան յուր գանգատներով, անպտուղ հայհոյանքով, անեծքով դադար չի տալիս ախորժակով պատառոտել յուր զոհի միսը և և խմել նրա արինը…\tմեղավո՞ր է հովիվը, այո՛, վագրի դատաստանի առջև հանցավոր ևս է... ի՞նչ արավ վագրը. կրկնապատիկ կատաղությամբ թռավ հովիվի վրա և մի ակնթարթի մեջ դադարեցուց նորա լացը, կականը, գանգատները, հայհոյանքը…\nՄինաս Խալիպով, Միքայիլ Տեր-Գրիգորյան, տեր Եղիա, Սերոբ Հարությունով, Գևորգ Խոճաև ճանաչեցի՞ք ձեր պատկերը վագրի մեջ, տեսա՞ք ձեր ամեն քաղաքական գործունեությունը անմեղ կովի պատառելովը…\tճանաչեցիք հովիվին, համոզվեցա՞ք նորա հանցանքին. գիտե՞ք ո՛վ է այդ միամիտ կովը, որ դուք ամեն օր լափում եք. իմացե՛ք, թեև դուք հաղթեցիք և միշտ կհաղթեք, բայց խաբել չեք կարող: \nԿան մարդիկ, որոնք ձեզ այնպես կճանաչեն, ինչպես որ դուք եք իսկապես, և ոչ թե ինչպես դուք կաշխատեք երևել: \nՁեր անունը վագր է, միշտ ծարավ անմեղ արյունի, Ձեր կյանքը ազգին միշտ թանկ կնստի. դուք ազգի արյունով ապրող եք, դուք` միշտ հալածող և սպանող եք նորա հավատարիմ հովիվներուն. ձեր գազանային անձնը և ձեր կորյուններուն ապրեցնելու համար պետք է ամբողջ քաղաքի և գավառի բնակիչներու արյուն և քրտինք. ով որ ձեր գործի, ձեր ստրուկը չէ` նա ձեր արյունալի զոհն է. ով չէ սիրում ձեզ, նորա ճակատի վրա գրած է աքսոր, հալածանք և մահ:\n\nԱյո՛, դուք հաղթեցիք ինձ, ես ձեզ ոչինչ անել չեմ կարող, ես ուժ չունիմ, և ոչինչ զենք չունիմ, դուք քաղաքի տեր եք, ձեր հռչակը մեծ է. դուք ունիք այն ուժը բռնի` սևը սպիտակ և սպիտակը սև երևեցնել, դուք չեք ամաչում, այլ հրամայում եք հավատալ և անել ձեր հրամայածի պես... այսուամենայնիվ, դուք հրեշ եք, դուք գազան եք, դուք այն վիշապներեն եք, որոնցմե աշխարհն ազատելու համար երկինքը ուղարկեց Հերակլեսին, Թեզեսուին, Ապոլոնին և շատ ուրիշ կիսաաստվածներ և դյուցազներ: \nԻմ ետևես հիշատակ, «օղորմի» կմնա, ձեր ետևեն` անեծք և նզովք:\n\nՎայելեցեք ձեր արյունաթաթավ որսը: \nԽեղճ Նախիջևան, ինչպես նման ես քու պապ Ահրին, չարմաղանները, կիրակոսները, վեստ սարգիսները երբեք չպակասեցան քու մեջեն:\n\nՀԱՅՏԱՐԱՐՈՒԹՅՈՒՆ\n«Գամառ-Քաթիպայի աշխատությունների» առաջին թվահամարի հառաջաբանության մեջ ես պարզորեն հայտնեցի պատճառը, որ ինձ ստիպեց լույս ընծայել իմ գրավոր աշխատությունները: \nԵրբ որ իմ բանասեր հայրենակիցները սիրով ընդունեցին այդ թույլ վաստակը` հարկը պահանջում է, որ ես ուշք դարձնեմ դեպի այն, որ արդարանա նոցա ակնկալությունը: \n«Գամառ-Քաթիպայի» հառաջադիմությունը ավելի պատիվ է անում հայոց ընթերցասիրության, քան թե իմ քանքարին: \nՀայը կարոտ է մտավոր զբոսանքի. նա գիտե, որ ինքը «ազգ» է. ուրեմն` պիտի ունենա ազդեցության ամենագլխավոր պայմանը, առանց որին ազգը ազգ չէ, այլ խուժան, խաժամուժ, այդ պայմանը — մի ընդհանուր և ամենուն հասկանալի լեզուն է: \nՀիմի օրեցօր սակավանում են «գրաբառամոլների» թիվը, որոնք եգիպտացվոց քուրմերի նման սեփականացրել էին իրանց բոլոր գիտությունները և արվեստները անմատչելի անելով ժողովուրդի համար գիրը և տպագրությունը: \nՀիմի ամենն էլ գիտեն, որ գիտությունը սեփականություն չէ միայն ընտրելոց, այլ համայն ազգի և մարդկության: \nԺամանակն է, որ հայն ունենա գիտության գլխավոր միջոցը, որ ինչպես ասացինք` գիրը և տպագրությունն են: \nԱյս երկու թվահամարը, որ մենք մեր զորության չափ կարողացանք լույս ընծայելու` ինչպես տեսնում ենք — զանազան անձանց վրա զանազան ներգործություն ունեցավ. այն բարեմիտ մարդիկ, որոնք գիտեն զանազան լեզուներ, ուրեմն` ունին միջոց կարդալու զանազան գրյանք` նոքա ընդունեցին ներողամտությամբ և վեհանձնությամբ, որ պատիվ է անում նոցա ազնիվ հոգուն, ուրիշները, որոնք այնքան գիտակ չէին լեզուներու, և այդ պատճառով գրեթե զրկված էին այն վայելչությունից, որ տալիս է մեզ ընթերցանությունը, այդպիսիները ընդունեցին ուրախությամբ, բարի և մեծ հույսերով. բայց կային կամ տարաբախտաբար — գտնվեցան նաև այնպիսիները, որոնց համար աշխարքումս չի կա մի սրբազան բան, մի վեհ զգացմունք, մի բարի նպատակ կյանքումը` որոնք ամեն տեղ` ամեն գործումը ընտրում են բանի վատ կողմը, մարդուս և նորա վարմանց, ինչպես ասում են սեվ կողմը, որ կարողանան յուրյանց անսանձ բերանին և անգործունյա կյանքին նյութ գտնել` այդպիսիները իհարկե գտան մեր սխալները, որ մենք արտաքո մեր բարի կամաց արինք errare humanum est, ասած է մեզանից շատ առաջ. թող նա ձգե մեր վրա քարը, որ ինքը անբիծ է. ահա մեր բարեխառն պատասխանը այսպիսիներուն:\n\nՄեր բարեկամները թե մոտի և թե հեռավոր` թախանձաբար խնդրում են, որ մենք անդուլ շարունակենք այս բարի նպատակով սկսած ձեռնարկությունը: \nՀոժար ենք և պատրաստ կատարելու նոցա ազնիվ ցանկությունը: \nԱռաջի թվահամարումը մենք հայտնել էինք, որ մեր գլխավոր արգելքը շարունակելու — մեր չքավորությունն է: \nԲարեկամներս հանձն առին հեռացնել այդ դժվարությունները, խորհուրդ տալով մասնավոր ստորագրություն բանալ և հայտնել իմ պայմանները:\n\nԱյդ նպատակով ահա գրում ենք այս հայտարարությունը և մտադիր ենք կանխիկ հավաքած գումարով ստանալ միջոց առանց դժվարության և անարգել հետզհետե լույս ընծայելու «Գամառ-Քաթիպա»-ի թվահամարները, ընդարձակել նորա պարունակությունը և զարդարել պատկերներով, ինչպես խոստացել էի առաջի թվահամարումը:\n\nԻմ պայմանները դոքա են.\n1) Գամառ-Քաթիպան դուրս կգա տարին 16 թվահամար:\n\n2) Յուրաքանչյուր թվահամարը բաղկացած կլինի 1-11/4, 11/2, և վերջապես 2 թերթից` տեսնելով նորա գումարի մեծանալը:\n\n3) Յուրաքանչյուր թվահամարի գինը 20 արծաթ է:\n\n4) 16 հատի կանխիկ — 3 մանեթ 80 կոպեկ արծաթ:\n\n5) Կանխիկ վճարողը 16 թվահամարին միանգամայն միասին` տարեպտուտին կստանա մի անակնկալ պարգև (сюрприз) կամ գիրք, կամ պատկեր:\n\n6) Գ. Քաթիպան կարելի է ստանալ հետագա քաղաքներումը, հետագա անձանցմե N N N:\n\n7) Ճամփու ծախսը ստացողը պետք է վճարե:\n\nՀարկը և պարտքը ստիպում է մեզ` որ մենք մեր կարողության չափ աշխատինք, որ քանի գնա այնքան ավելի ընտիր և օգտավետ նյութեր զետեղենք Գամառ-Քաթիպայի թերթերու մեջ, որ մենք սիրով կկատարենք:\n\nՀՈԳԵՀԱՐԱԶԱՏ ԵՂԲԱՅՐ ՔԱՆԱՆՅԱՆ\nԱնցյալ երկու նամակներս մին-մինի քամակից գրած` կարծեմ որ քեզ փոքր ինչ անհանգստացրած կլինեին ֆլան առաջարկություններիս համար. ես գիտեմ` դու ինձ չէիր մեղադրիլ, այլ կգանգատեիր մեր անձուկ դրությանը վրա, որ մեզ ստիպում է այդպիսի մտածողություններ անել, որոնք փոքր ինչ խլում են մեզանից մեր արժանավորությունը և հպարտությունը. կարծեմ որ չեմ սխալվում: \nԱյդ միտքը ինձ ևս չարչարում էր, բայց երբ որ այն ևս միտք էի անում, որ այդ հնարը մի անգամով կազատե մեզ անընդհատ և հաճախ կրկնվելու խնդիրքներից, կարոտությունից և այլն, և այլն, ես լավ համարեցի ցույց տալ կամ ավել ուղիղ ասել` միտքդ բերել առաջիկա նամակումս մեր կարիքը. մի անգամ էլ մտնել ցխի մեջ և իսկույն и навек լվացվել ազնվության ավազանի մեջ. թե չէ` ինքդ ասա ո՞ւր պիտի տանե մեզ մեր անվերջ աղքատությունը և ուրիշից ակնկալությունը: \nԱսել չուզե` որ մեր առաջարկությունը ու մտադրությունը վերին աստիճանի համարձակ և այլոց համար անհնարին բան է. 650 մանեթը մի այնպիսի գումար է հայերու համար, որ նոքա շուտով թույլ կտան փորի աղիքները դուրս բերել, քան թե գրպանից այդ գումարը. թե՛և ամեն մինը նոցանից կյանքերումը 10 անգամ այդպիսի փողեր սպառել է պեսպես շռայլ և զզվելի գործերու համար: \nԹեպետև մեր ուխտի ձեռնարկությունը, նորա ակներև պտուղը և օգուտը նոքա քաջ ճանաչում լինին. պարզապես ասելով` հայը սիրում է լավ գործ, լավ աշխատանք, լավ պատմություններ, անցքեր, անուշ խոսքեր, только чтобы даром. Էլ նա չի՛ հարցնում և չի ուզում իմանալ` ինչ հնարով պիտի կատարվին այդ բարի բաները. նա կարծում է, եթե դաշտը բսցնում է առանց մարդու աշխատանքին խոտ, ծաղիկ, սունկ և այլն, ուրեմն` նույն կերպով էլ պիտի գրվեն նորա համար լավ գրքեր. պիտի տպվեն, և մեր պատվելի հայը միայն պիտ կռանա, որ հավաքե ցանկացածը: \nԵրբ որ ես այսպես եմ մտածում` շատ ուրիշ ներհակով մտքեր ևս գալիս են վրաս: \nԱրդյոք ծիծաղելի չէ՞ մեր ձեռնարկությունը, արդյոք վաղ չե՞նք սկսել, արդյոք ծուռ չե՞նք բռնել մեր ճանապարհը, արդյոք սխալ չե՞նք հասկացել ազգի ոգին և նորա կարիքը, եթե այսպես է` ուրեմն մեր բոլոր ճիգը ունայն է: \nԻհարկե` մենք ունինք մի քանի կարեկից բարեկամներ, որոնք մեզ օգնում են, խրախուսում են. բայց ա՞յդ է արդյոք մեր խնդրածը. նոքա ընտրյալքն են. նոքա ազգի урод-ներն են. այնինչ մեր միակ իղձը և ազգի, populus-ի օրգանը լինել, նորամեն սիրվել, նորա բարեկամը լինել, նորա մտքին առաջնորդը լինել, և ի՞նչ. լինո՞ւմ ենք արդյոք, կլինե՞նք արդյոք, կա՞ արդյոք հույս լինելու. ոչ և ոչ պատասխանում է անդադար ներքին ձայնը. ինչո՞ւ ոչ. ահա՛ ինչու: \nԱզգը մեզ կսիրեր, եթե տեսներ մեր գործը համաձայն մեր խոսքին և խոստմունքին և այն ակնկալությունը, որ նա կարող է ունենալ և պիտի ունենա տեսնելով մեր գիտեցածը և գործ կատարելու եռանդը. մեկ խոսք` եթե նա վստահ էր, որ մենք ամենևին վայրահաչ և շառլատան մարդիկ չենք, որոնք այսօրվա օրս լցված են ամեն տեղ և իրանց ցնորական խոսքերով զզվացրել են ամենին. մեր տարաբախտությունը այն է, որ մենք ունինք что то общое այն անպիտաններու հետ. և հայք չեն կարողանում մեր և նոցա մեջ разительнныя черты գտնել. մեր գործը մեր աչքում վեհ է, ազնիվ է, մեծ օգուտներ պիտի բերե` նոցա համար երեխայական է, шуточный է. ինչո՞ւ, էնդուր, որ նոքա գիտեն մեր գործի ո՞ր աղբյուրից դուրս գալը: \nԲայց այդպես մենք չի կարողացանք սկսել մեր գործը, որովհետև հենց էն գլխից աղքատ էինք և կարոտ էինք կողմնակի նպատակներու: \nՄենք ստիպված էինք մեր բոլոր գաղտնիքը, միտքերը, քամակի pensée-ները հայտնել մի քանի կոպեկի համար, որ մեր գործը հասկանալով մեզ օգնեն. բայց մենք սխալվում էինք: \nՄեզ չէին օգնում, այլ ողորմություն էին անում, ինչպես որ աղքատը ստիպված է յուր փորը լցնելու համար մի ըստ միոջե հայտնել հարուստին` որ քանի օր է բերանը բան չի դրել և հարուստը խղճալով նորա զզվելի դրությունը, քամահրանքով ձգում է մի կտոր հաց, այդպես և մեր երեսին ձգեցին մի քանի կոպեկ, на возьми только отвяжись со своей млой физиономией! Մենք մեր կերպ էինք հասկանում և թարգմանում նոցա եղեռնական (злодейский) ազգասիրությունը (?!): \nԻ՞նչ դուրս եկավ մեր գործից — զզվանք և հուսահատություն. բայց ա՞յս պիտի լիներ մեր մտաց և ինչպիսի ազնիվ մտաց պտուղը: \nԵս քեզ շատ անգամ խնդրեցի` вочтобы ни стало անկախ դավանանք. դու հասկացար գուցե իմ միտքս, բայց աղբյուրը ցույց չի տվիր. մենք ոչինչ նորոգություն չէինք անում մեր զզվելի դրությանը, միայն թե զանազան ձևեր էինք տալիս մեր մուրացկանությանը. խնդիրքով ստորագրություն էինք անում. խնդիրքով գիրք էինք ծախում, խնդիրքով գիրք էինք ցրում, խնդիրքով մեր քրտնաջան վաստակի չնչին վարձն էինք ստանում. մենք մեր символ-ը ընտրել էինք ազնվությունը, բայց իրոք մեր символ-ը ցածություն էր: \nՈվ որ մեզ չի պատահեր` մենք նորան մեծ նշանակություն էինք տալի և ազգասիրության ամեն պայմանները մեկնում էինք, ինչու, որ 20 կոպեկ տա և առնու մի հատ Գամառ: \nՀասկանո՞ւմ ես դու` ինչ ուզում եմ ասել: \nՄենք մինչև այժմ խիստ ծուռ ճամփայով ենք հառաջ գնում թեև մեր արածը մեր պարագաներով ոչ ոք չէր կարող անել. այդ էլ շատ է, ինչ որ մենք ասինք իմ գլուխս եմ տալի, որ թե Նազարյանցը, որի սխրագործությունը կախարդել է քեզ, ձեռնարկեր մեր հնարներով` չէ թե տպարան ուեենալ, մի թերթ բան չէր կարող տպել: \nԲայց մենք մի թերթից ավել բան տպեցինք, բայց այդ չի պիտի մեզ խաբե, այդ չի տանիլ մեզ մեր նպատակին…\tայդ կերպի շարժմունքը մեծ ճիգն է պահանջում, որին շատ չի դիմանալ նաև հանճարի զորությունը: \nԱյժմ հասել է այն ժամանակը, որ մենք պիտի ահագին кризис տանք մեր գործին. պիտի ձեռնարկենք կտրական, վճռական և օրհասական նորոգություն, революция մեր գործումը և մտածողությունումը. ժամանակը հասել է. иль пан, иль пропал. միջին ճանապարհը զզվելի է արդեն, գոնե մեզ նման եռանդոտների համար: \nՄեզ պետք է տպարան. մեզ պետք է մեծ գումար` 650 մանեթ խիստ սակավից. եթե գտանք այդ գումարը — լավ, բայց եթե չի գտանք` ես կգտնեմ, ինչպես որ գտա տառերը: \nԲայց այդ այնպիսի лото է, ուր 100 բիլեթից 70 пропал են, և 30 пан: \nԱյդ դեռ մեծ բան չէ. մենք պիտի տպենք այնպիսի գիրք, որի վրա պիտի ցույց տանք как на капитальный труд: \nՈւրեմն ես կտպեմ բառարան, որի տիպը միայն կարժե 2000 մանեթ. եթե այս երկու գործը հաջողի` մենք կարող ենք դուրս գալ այն երեխայական կարգից, ուր մեզ դրել են ազգի տգետությունը, նորա նախապաշարմունքը, մեր երեխայական միամտությունը և մի քանիսի նախանձը: \nԵթե հավանում ես առաջարկությունս, և եթե խոստանում ես ամեն հնար ի գործ դնել օգնելու լավ. թե չէ` ես միայն հանձն կառնում այդ ահագին բեռը վրաս, որին կամ տեղ կհասցնեմ, կամ կընկնեմ, կկորչեմ նորա ծանրությանը ներքո. բարեկամությունը նեղ դրության մեջ է ճանաչվում:\n\nԱԶՆՎԱՀՈԳԻ ԲԱՐԵԿԱՄ ՔԱՆԱՆՅԱՆ\nՔու նամակները ինչպես միշտ նույնպես և այժմ իմ հոգվո մեջ անմեկնելի մխիթարար զգացմունք թափեց, ոչ թե այն նյութական օգուտների հույսը, ո՛չ այլ այն մարդասիրական կարեկցությունը, որ ես վաղուց նկատում եմ քու մեջ դեպի ինձ. շնորհակալ եմ, սրտանց զգում եմ, ինչպես քու բնածին ազնիվ բարեսրտությունը, այնպես և հազվագյուտ անկեղծությունը: \nՔու առաջարկությունը հանձն կառնում, եթե իմ անձնասիրությունը չի խայթվիլ նորանով. եթե օգնություն է, բարի է. եթե ողորմություն` ես մուրացկան չեմ, այլ միայն չքավոր: \nԵթե ես քեզ համար թանկ եմ, ուրեմն հուսով եմ, որ դու ինձ ամոթի մեջ չես ձգիլ: \nԹողնենք այս:\n\nՔու իլյուզիաները արտաքո քու կարծյացը, ինձ խիստ սովորական և հնարավոր, և եթե կամենո՞ւմ ես — կարևոր երևացան. Գամառ-Քաթիպան պիտի լինի ճիշտ պարբերական, պիտի ունենա արդյունք, պիտի լինի պատճառ մեծ հետևանքներու, մեկ խոսքով մեր` (էն գիշերվա) խորհուրդը չի պիտի ունայն անցնի. ես ինչպես ասել եմ քեզ, պատրաստ եմ ամեն կերպ առաջարկություններուն, որոնց հետևանքը մեր ազգի օգուտը կլինի. մեղք է ասելը, որ իմ մեջ չի կա էներգիա. ուրեմն ամեն բանին ես ջերմությամբ ձեռնամուխ եմ լինում, և եթե թուլանում եմ ժամանակ առ ժամանակ, պատճառը, հավատացի՛ր, ես չեմ:\n\nՈւնիմ, ես էլ ունիմ պռոժեկտներ, որոնք միայն իմ մեջ են: \nՈրովհետև դու քուները ինձ հայտնեցիր, ես հանցանք կհամարեի իմերը քեզանից թաքցնել: \nԱպագա պլանները փոքր ինչ հետո կհայտնեմ. ավել մոտինը և ներկան ահա համառոտ կաշխատեմ հայտնել, մանավանդ քու աշխատությունների դիպվածով: \nԳամառ-Քաթիպան անպատճառ պիտի ունենա ուղղություն ներքին պարունակության կողմանե. նա պիտի լինի մեր օրերու, սեփական մեր կարծիքների և մեր նվիրական խորհուրդների արձագանքը. նորա կարդացողները թող չի գտնեն մեջը այնպիսի հատվածներ, որոնք կարող են պատճառ լինել հային անդորր կենցաղ սիրող լինել. թող չի անեն նոցա կրոնասեր քրիստոնյա, զավակասեր կամ ընտանեսեր ծնող, այլ ամեն մի դորա մեջ պարունակած հոդվածը թող կարողանա արծարծել նոցա սրտի մեջ, եթե ոչ ուղղակի կերպով հայրենասիրությունը, գոնե թո՛ղ հիշեցնեն սոցա նոցա կորցրած երջանկությունը. թո՛ղ [հայը]\tկամաց կամաց սովորի պաղարյուն նայել այն մահվան վրա, որ նա կարող է ստանալ զոհելով անձը ազգի ազատությանը. մեկ խոսքով այն ամեն զգացմունքները, որոնք խորը տպավորվել են մեր մեջ, որ մենք չենք համարձակում հրապարակավ քարոզել և որն որ հային ըստ մեծի մասին անհայտ է, թո՛ղ անզգա կերպով սերմանվի նոցա սրտի և հոգվո մեջ: \nՈւստի` մենք պիտի աշխատենք մուծանել Գամառ-Քաթիպայի մեջ վարք երևելի արանց` ինչպես որ էին Գուստավ Ադոլֆը, Վիյլգելմ Թելը, Բոցարիսը, Դիմիտրի Դոնսկոյը, Լեոնիդը և շատ ուրիշները, որոնք փառք են իրանց հայրենյաց: \nԸնդհակառակն, եթե մենք կտեղավորենք այնպիսի շարադրություններ, ուրտեղ որ ապստամբությունը (ազգասիրական) համարվում է հանցանք, կսովորեցնենք հային խաղաղ, առտնին կյանք վայելել` այն ժամանակ ինչի՞ պիտի նմանին նոքա. ո՞չ ապաքեն այն ատելի հայերուն, որոնցմով առատ են, մանավանդ ներկա դարումս` Մոսկով, Պետերբուրգ, Ղզլար, Հաշտարխան: \nԻմ կարծիքով ավելի լավ է նկարագրել ապստամբ ավազակների կյանքը, զորօրինակ Պուգաչովի, Ստենկա-Ռազինի, Օտրեպիևի` քան թե գերմանական կյանքից առած մեղր ու կարագով ծեփած և սերով կոկած Էռնեստներու, Վոլյդեմառներու և Դյուվայլներու: \nԵրգերս թող պարունակեն իրանց մեջ հուսահատություն, կասկածանք (սկեպտիցիզմ), կյանքից զզվումն` քան թե բնության և աստծո ողորմությունը, բարոյականության հաղթանակի: \nԹող հայ աղջիկը սիրե քաջություն, քան թե բարոյական առաքինություն, սև և խուճուճիկ մազեր, զգայուն հոգի, տռփոտ (страстный) աչքեր, քան թե փայլուն ուսադիրներ, հարուստ կամ աստիճանավոր փեսա: \nԳիտեմ` մեզ կհայհոյեն, անբարոյական կանվանեն, խելացնոր կկարծեն, բայց մենք եթե չի հասնենք էլ մեր նպատակին, գոնե կմոտենանք, հնար չի կա, որ հետևողներ չունենանք: \nՏեսա՞ր, ուրեմն, իմ օդակառույց ամրոցները ավել խելացնոր են, քան թե քուները: \nԵթե երեք հոգի ինձ համաձայնել են, կարեկից են եղել կարդալով Ազգասերը, հայ և հայությունը, Արաքսի արտասուքը, Հայրենիքը, օրորոցի երգը Հայաստանի` ես կիսով չափ հասել եմ նպատակիս: \nԲայց քանի՞սը արդյոք կան, որոնք համարում են ինձ ապստամբ, ազատախոս, վնասակար, շառլատան, գուցե 1-1000, բայց ես չեմ վհատում: \nԱյս է ներկա ժամանակումս կատարելի պլաններս:\n\nԱյժմ խոսենք նոցա վրա, որոնք ապագայումը պիտի կատարվեն: \nՆախ և առաջ մենք պիտի ունենանք սեփական և անկախ տպարան, այդ կարևոր է: \nԻնչպե՞ս. ահա՛ ինչպես: \nԵս խնդրեցի հորս, որ նա ուղարկե ինձ յուր 3 ձև գեղեցիկ մայրերը (матрицы), երկրորդ, այստեղ խոսեցա մի գերմանացի տպարանապետի հետ, որ այդ մայրերից թափել տա տառեր և առանձին հայոց տպագրություն կարգե, և տեսա որ այդ կերպով մենք ավել հեշտ և հարմար կարող ենք տպել մեր վաստակները: \nՏեսնում եմ, որ քու երեսը սպռտնում է. դու վախեցար, որ էլի փող է պահանջվում, հա՛ անպատճառ պետք է փող, առանց փողի բան չի հառաջանալ. ոչ ոք մեզ չի օգնիլ. մենք պիտի հարթենք մեր ճանապարհը, կատաղաբար պիտի մարտնչենք ամեն դժվարությանց և արգելքների հետ. աղքատություն, զրկանք, հալածանք, տառապանք պիտի լինի մեր բաժինը. օգուտ ոչինչ, վարձատրություն ոչինչ: \nԱզգը մեզ փող չի տալ, մենք մեր քրտնաջան վաստակի արդյունքը պիտի թափենք նոցա համար գրքեր տպելու, հայը մեր աշխատությանց գին չի դնիլ. նա կկարդա մեր գրվածքը այն նպատակով, որ կարողանա գտնել մեջը սխալ, որ ծաղր ու ծանակ անե մեզ. այս ամենը մենք պիտի հանձն առնունք անտրտունջ: \nՁմեռը ես մեծ հույս ունիմ քեզ հետ տեսնվիլ, այն ժամանակ աստծով երկար կխոսենք: \nՓոքր ինչ քննենք քու թարգմանությունը. նախ և առաջ պետք է ասել քեզ, որ դու աններելի տառասխալներ ես անում, որոնց համար ես քեզ (եթե վարժապետդ լինեի) անճաշ ու անընթրիք կթողնեի. շատ անգամ ր-ի տեղ դնում ես ռ, բ-ի տեղ պ կամ փ: \nԵթե ուզում ես իմ խորհուրդը լսել` ես քեզ կասեմ, որ թարգմանելու կամ գրելու ժամանակ (տպելու առարկաները) դու երևակայե՛, որ առաջդ կանգնած կամ նստած է մի անուսում հայ վաճառական, որին պետք է հայտնել մտքիդ խորհուրդները. եթե այդ կանոնին ճիշտ հետևեիր` հավանական է, որ այս պարբերությունը այսպես չէիր հայտնիլ: \n«Սիրտը լի դառը տրմությունով, բայց առանց նախանձի նայում էր ծերունին յուր նույնպես ծերացյալ կնոջ հետ հարուստ հագնված անցող մարդիքի և կանանց վերա, որոնք մոտ գյուղերից գնում էին եկեղեցի»: \n— Խեղճ հալևորը իր պառավ կնկա հետ մղկտած սրտով նայում էր... և այլն թե ասեիր, ավել հայկաբանություն (նոր) կունենայիր իմ կարծիքով. դարձյալ`\n«Սաստիկ կռիվների ժամանակը Մ. ընկել էր մեծ պարտքերի մեջ, նորանից էլ հետո խաղաղության մեջ մի սաստիկ հրդեհ, որը սկսվել էր դրացիի տունը այրել և ավերել է և Մյուլլեսի բոլոր կայքը»: \n— Ավել հայերեն կլիներ, թե այսպես ասեիր. «Քանի որ քշում էր կռիվը, Մ. խեղդվում էր պարտքի մեջ. հետո որ խաղաղություն եղավ կամ իլավ` տունը կրակին տվեց ու ունեցած չունեցածը կորավ գնաց»: \n— Այս կերպ թարգմանության խիստ հմուտ են գաղիացիք, փորձի համար կարդա՛ Ֆլեորիվալի թարգմանությունը Խորենացիի պատմության:\n\nՄենք պետք չէ շինենք լեզու. լեզուն կա, և այնքան պատրաստած և կոկած է ազգի բերնումը, որ առանց դժվարության կարող է մեր գաղափարները հայտնելու. ինչպես որ ճարտարապետի գործն է պատրաստ նյութերից մի շինված կանգնեցնել, և ոչ նոր ի նորո քար տաշել, ծառ տնկել, որ բսնի և ատաղձ ստացվի, այնպես էլ մենք գրողներս ջանք պիտի դնենք հավաքել ծակուծակերից ազգային, կենդանի, խաղացկուն պարբերությունները և նոցանով կամ նոցա կազմությանը հետևելով շինել ամբողջ հոդվածներ, գրքեր: \nՉգիտեմ, ո՞վ, բայց խիստ լավ ասաց մինը, ավել հեշտ է երեսի վրա ձգած սեփական պարտեզը վերանորոգել, քան թե անապատ դաշտումը նոր պարտեզ շինել: \nԱյս րոպեիս միտս չի գալիս մի քանի այդպիսի պարբերություններ, որ հավատա՛, կարող էին միանգամայն հավասարակշիռ լինել լուսավորյալ ազգաց դարձվածներուն, զորօրինակ խոսքը` արևե անցած опытный չի՞ ցույց տալ, որ հայը գիտե կարճ խոսքով ձևացնել իր միտքը: \nԲայց ո՞վ կառնու հանձն քրքրել այդ դարևոր փոշին և միջից ժողովել երեսի վրա ձգած մարգարիտները: \nԱխվերդյանի պես մարդիկ խիստ սակավ են, նոցա պեսներին գին դնել չենք ուզում, մենք ուշադրություններ դարձնում ենք դեպի նա, ով որ ինքն է հրապարակում իր հռչակը. մեզ անհայտ է պարկեշտ քանքարը լույս հանել: \n— Տխրալի՛ խորհրդածություն: \nԱռարկայից հեռացա. ինչպես որ խնդրում ես` ես ուշադրությամբ կկարդամ քու թարգմանությունը և հարկավոր տեղերը կուղղեմ, և…\tկտպեմ:\n\n\n\n\n\n\nԽոսքս կտրում եմ. քեզանից ավել նաև պիտի գրեմ Թիմուրյանին, Սուլթան-Շահին և ծնողացս. ամբողջ երկու ժամ անընդհատ գրում եմ քեզ. թեև քեզ հետ խոսելը ինձ խիստ հաճելի է, բայց պետք չէ՛ զրկել ուրիշներին էլ:\n\nՄնաս բարով.\nՄնամ բարյացակամ և՛ հոգեհարազատ եղբայր քո\nՌ. ՊԱՏԿԱՆՅԱՆ\nՍԻՐԵԿԱՆ ԳԵՎՈՐԳ\nԱհա սիրական Գևորգ, մեր դյուցազնի վարքի շարունակությունը ներե, որ ես կանգնեցա իսկ այնտեղը, երբ որ դու թերևս սպասում էիր տեսնել նորան յուր բոլոր հասակովն հանդիսացած քու առջև. ավա՛ղ, դյուցազունք տարիներով են աճում, սունկերն են միայն առավոտ բսնում` իրիկունը` թառամում, որդնոտում, ուրեմն մի շտապեցնուր ինձ, որ իմ դյուցազը կենդանի մարդ դուրս գա և ոչ անշունչ արձան: \nՄեկ նկատմունք ես քեզ անեմ, որ ապագայում ազատիմ մեզ այն հարցմունքներից, որ մարդիկ անշուշտ անելու են. իմ այս անգամվա գրվածքիս մեջ խիստ առատ են պարսկի և տաճկի բառերը. դու, իհարկե, իմ դիտավորությունը հասկանում ես. բայց մարդիկ չեն հասկանալ, և իհարկե, նոցա չհասկանալը` զենք պիտի տա մեր ոսոխներուն, ինչպե՞ս ես դու պաշտպանելու, արդարացնելու քու բարեկամին. էդ խո մեղալամ կքարկոծեն մեզի թե՛ մոլամիտ հայերը և թե՛ սուտ ազգասերքը, թեև վերջինքը հասկանան ևս մեր խորհուրդը: \nԵղբայր սիրական, դու պիտի իմանաս, որ մեր Քոռօղլուն կենդանի պատասխան է այն հաճախ կրկնված գանգատներուն, որ մենք անդադար լսում ենք կես գրագետ հայերու բերնեն, թե հայոց աշխարհիկ լեզվավ անհնարին է որպես իցե վերացական միտք հայտնելու: \nԵս շատերուն երես առ երես աշխատել եմ հասկացնելու թե` երբ գաղափարը որոճած է մարդուս մտքումը` արտահայտելու համար պատեպատ ընկնելը ավելորդ է, ե՛թե միայն մենք ի մոտո գիտենք այն ազգի ոգին և լեզուն: \nԿես-գրագետները ինձ ասում էին` թե միակ հնարն է բառ առ բառ թարգմանել օտարի լեզվին և այդ օտարոտի դարձվածները աշխատել բռնաբար սեփականել տալ ժողովրդին. ես անհամաձայն էի այդ անհիմն կարծիքին, բայց և հնար չունեի նոցա կարծրացած ուղեղի մեջ հեղափոխություն անելու: \nԱյդ և դորա նման խորհրդածությանց հետևանքը ելավ, որ ես հանձն առի գրելու Քյոռօղլուն, որո լեզուն գիտությամբ ընտրեցի ամենաաղճատածը, գրե՛թե նույնը, որ խոսում է հայոց ամենաստոր վիճակի մարդը: \nԱպագայումը կտեսնենք` մեր Քյոռօղլուն կունենա՞ արդյոք իրավունք մեր սուրբ ուխտի ազնիվ ծնունդներեն մինը կոչվելու. կունենա՞ արդյոք իրավունք կարեկից սրտեր դեպ ինքը ձգելու. կապացուցանե՞ արդյոք մեր տխմար գրագետներուն, թե հառաջ քան թե գրիչդ ձեռքդ առած մտնում ես ազգի դպրության ասպարեզի մեջ` ունենաս պիտի անկեղծ սեր դեպ ազգդ և անանձնասեր դիտավորություն նորան բարոյապես օգտելու: \nԵս իմ վրա հույս չունեմ, ես գիտեմ որ ընտրած առարկայիս, և առավել լավ ասեմ` դիտավորությանս մեջ միայն բարի ցանկություն ունիմ, իսկ գիտությունը քեզնեն եմ ուզում սովորելու: \nԻհարկե, սիրական Գևորգ, եթե իմ հոգին որպես և իցե ազնիվ խորհուրդ ըմբռնում է, հանուն քու ազնիվ բարեկամությանդ է իմ մեջ հյուրընկալություն գտնում: \nԵթե քու ջերմ հոգին չազդեր իմ սառած հոգու վերա, կունենայի՞ արդյոք իրավունք ես երբ և իցե գրիչն առնուլ ձեռս, որ հայի, մեր սիրական հայի վրա կամ համար երկու տող բան գրելու: \nԱյդ է ահա՛ պատճառը, որ ես ասում եմ մեր Քոռօղլուն. և եթե երբ և իցե դու այլազգ կոչես, կնշանակե որ անխառն ես ինձ և ես իսկույն պիտի զգամ իմ թուլությունը` մենակ այդ ծանր բեռնը մինչև նպատակ հասցնելս:\n\nՌափայել\nԱՄԵՆԱՍԻՐԵԼԻ ՀԱՅՐ ԻՄ\nԺամը երեկոյան 6-ն էր, որ հասա Անի: \nԻջևանեցի լուսանկարիչ Քյուրքճյանի վրանումը, որ հարած էր ավերակ-մայրաքաղաքի քայքայված Կաթողիկե ասված եկեղեցվո աջակողմյան խորանումն (մատուռ): \nԱլեքսանդրապոլեն 4 ժամու ճանապարհ է կառքով և համարվում է 30-40 վերստ. ճիշտ չգիտեմ: \nԵկանք Անի հյուսիսային կողմից, անցանք գրեթե բոլոր ավերակների միջից, իսկ իմ կեցած եկեղեցին թափ ծայրումն է Ախուրյան ձորին, մոտից միջնաբերդից և, իմ կարծիքով, հայոց մեծամեծաց խորհրդարանից, իսկ այլոց կարծիքով, իբր թե տաճկաց մզկիթից: \nԻնչ և իցե, լույսը նվազելու վրա էր, ամեն բան երևում էր կիսաձև ու մառախլապատ: \nՄինչև չայ պատրաստեին, մինչև նեղ վրանի մեջ ինձ համար օթևան ու տեղ կպատրաստեին ժամը ութը-ինն եղավ. հյուրասեր Քյուրքճյանը, կարծելով, թե ես ճամփից հոգնած կլինեմ, համոզեց շուտ մտնեմ անկողին. ես այդպես էլ արի: \nՀետս եկող պարոն Խաչատուրը շուտ խրխռաց, ես օրվա ծանր տպավորություններեն պաշարված քունս աչքես կորուցի, մնացի անքուն ուղիղ մինչև գիշերվա ժամը 11, պտուտ, պտուտ գալով անկողնիս մեջ, ինչպես որ սովորություն է ամեն մտատանջ մարդու: \nՓչեց հյուսիսի քամին, բայց ինչ քամի, նրան պատահողը միայն գիտե, խոսքով շատ դժվար է մեկնելը, — քամի, որ կանգնած մարդուն ոչ միայն գետին է գլորում, այլ առնում տանում է ու ձորն է ձգում, քամի, որ վրաններու չվանները կտրտում է և բարձրացնում է երկինք, քամի, որ արգիլել է արգավանդահող Շիրակին ունենալու անտառներ ու պարտեզներ (Անիի շուրջը, որքան հեռադիտակն էր հասնում, ոչ մի թուփ չէի նկատում): \nԱնդուռն անպատուհան Կաթողիկեի փուլ եկած և քանի քանի տեղից ճաքճքած պատերեն քամին ներս էր մտնում ու գիշերային սոսկալի ժամերգություն էր անում արձագանքոտ տաճարի մեջ, մազս տիգ տիգ էր կանգնում, գլուխս ու բոլոր մարմինս փուշ փուշ էր լինում. թեև ոչ մահու երկյուղեն: \nԴժվար է երևակայելը, բայց տեսնողը գիտե, որ ավերակը մարդուս վրա քստմնելի ազդեցություն է կատարում գիշերային խորհրդավոր ժամերումն, ուր մարդ, որ հասակին կուզե լինի, ինչպես դաստիարակված կուզե լինի, իսկույն կենդանացնում է յուր մտքի մեջ այսերուն, չար ոգիներուն, թաղած մեռելներուն և տունի տերերուն: \nԱնբնական բան է, որ մարդ, որ հազար դժվարությամբ յուր համար շինում է մի աղքատին և խարխուլ խրճիթ և հանկարծ տեսնե նա ահագին քաղաք, մեջը լցրած հսկայաձև տաճարներով, հոյակապ պալատներով և բյուրք բյուրոց մեծագին շենքերով, չի՛ սարսափի. ինչո՞ւ թողին ու փախան մարդիկ այսպիսի հարստությունից, մի՞թե մարդս հեշտ բաժանում է յուր պապերու սրբազան տեղերեն, յուր ծնած տեղեն, յուր զավակների օր ու արև սիրած տեղեն: \nԱյսօր լքած թողած քաղաքը, տունն ու տաճարը ամենի վրա, գիշերվա ժամին ահ ու սարսափ է բերում, բայց դարձյալ ասում եմ, մահվան երկյուղը չէ ինձ պաշարողը: \nՏաճարի ահագին բարձրությունից հանկարծ գոռաց բուն յուր տխրալի ու չարագուշակ ձայնով, որ խիստ հարմար էր քամիի ոռնալուն ու տեղի մեռելանման լռությանը, և ահա, նույն հեռավոր դիտակից (որ կարծվում է տաճկի մինարե) պատասխանեց նրան ուրիշ բու…\tԼռություն, բայց այնպիսի լռություն, որից րոպեի մեջ սպիտականում է մարդու գլխու մազերը... \nՀանկարծ մի փոքրիկ քար վայր ընկավ, նրա արձագանքը 5-6 անգամ կրկնվեցավ տաճարի մեջ. լռություն, ահա հաչեց հեռուումը վայրի աղվեսը, բայց այնպիսի ողբալի, իբր թե վհուկներու մագիլներեն օգնություն է խնդրում: \nՔամին հանկարծ դադրեց փչելու, ափսո՛ս և իզո՛ւր, գոնե գիտեի, որ քամին քամի է, մի սովորական երևույթ է, բայց նրա լռության ժամանակ ավերակի կողմից ամայի ձորերի մեջեն, քաղաքի փլատակների տակերեն սկսան լսվել գիշերային անորոշ ձայներ, այն ձայներ, որ էական կյանքի մեջ, բնության մեջ, օր ցորեկով երբեք չեն լսվում. այն ձայները, որն երբեք մարդիկ կարողացած չեն իմանալու, որի ձայնն են, և որին ժողովուրդը կոչել է գիշերվա արհավիրք: \nԸնկերս խրխռում է, հյուրասեր տանուտերս նույնպես անուշ քուն է վայելում, ես մենակ քուն չեմ լինում. սոսկալի ահագին պատերը թեև աղոտ լուսավորված են լապտերի լուսեն, բայց ակնհայտնի երևում են ինձ, աչքս փակում եմ, կոպքիս մեջեն տեսնում եմ. ավելի տեսնում եմ, քան թե աչքս բաց ժամանակը... տեսնում եմ անձնավորված ամեն հայկական մոլությունք, որք կործանեցին ապառաժաշեն Անին: \nԱնին չունի ոչ փայտ, ոչ աղյուս, ոչ գամ, Անին շինած է լոկ քարե, շինած է ապառաժյա վիմի, ինչպե՞ս քանդվեցավ, զարմանալի բան: \nԱնհնար է այդպիսի հրաշակերտ շինելու հասարակ մահկանացվի ձեռքով, Անիի շինողք հսկաներ և դյուցազներ են եղել, բայց և քանդողք եղել են ոչ պակաս հսկաներ չարության և մոլության կողմանե: \nՀայոց չոր ու ցամաք պատմությունը ամենևին արտահայտիչ չէ հայոց կյանքին ու մահուն. ես այս սոսկալի ժամուն հոգիով և երևակայությամբ ըմբռնեցի այն ամեն գաղտնին, որ վարդապետների գրիչը երբեք հասկացնել չէր ինձ: \nԵս հասկացա շատ բան. այս քարերեն ես ավել բան հասկացա, քան թե մեր բազմահատոր գրքերեն: \nԺամը 2-ն է գիշերվա, քունս չի տանում: \nՁայները շատացան, քամին ու բուերը ոռնում են, կարծես թե Թուղրիլը, Արփ-Ասլանը, Չարմաղանը ու Մասիսի գետնաշարժը նորից պիտի ցույց տան խեղճ Անիին իրանց կատաղի բնավորությունը: \nՈղջ լերուք և աղոթեցեք Ձեր Ռափայելի ողջության համար:\n\nՍիրելի հայր իմ, այս նամակը կարդացեք և անհապաղ ինձ վերադարձուցեք. սա պիտի մտնի իմ ճանապարհորդության մեջ, իբր Անիի գիշերվա կատարած ծանր տպավորությունը: \nՈրքան և փոքրոգի լինի երբեմն մարդս, բայց նրան միշտ թանկ է ամեն մի իսկական զգացմունք, թեկուզ լինի նա դյուցազնական կամ երեխայական. այսպիսի րոպեներ շատ հազիվ են պատահում իրական կյանքի մեջ. և եթե պատահում են նոքա թանկ և անմոռանալի են, և նոցա հիշատակը իբրև սրբոց մասունք նվիրական է մեզ համար:\n\nՀոկտեմբեր 1, 1879 թ. Անի Կաթողիկեի ավերակների մեջ, ժամը 12-ին գիշերվա:\n\n\n\n\n\n\nՍԻՐՈ ԵՐԳ\nՍիրելիք, օգնություն հասե՛ք,Նաչար գլխիս ճար տեսե՛ք,Սրտումս է սիրո բոցը,Շատ խոր է նորա խոցը,Հանգցնելու հնար չի կա,Լավցնելու ճար չի կա:\n\nԲաղչից վարդ քաղել ուզեցի,Փըշով ձեռքըս ծակեցի,Անհույս սիրով վառված եմ,Բռնավորից դաղված եմ.Աշխարհ աչքիս սևցել է,Հոգիս մեջը դևցել է.Ժամ, պատարագ, սրբությունԻնձի էլ չեն փրկություն:\nԱշխարքումըս մի կին էլՅարիս թայը չի ծընել.Ո՛չ Սարրա, ո՛չ Շամիրամ՝Իլել են Զանանիս նըման.Երկեն բոյը չինարի,Ինքը տասնըվեց տարի.Նախշուն աչքը ջեյրանի,Քեզ պաչողին երանի՜,Ո՛չ Հուդիթ և ո՛չ ԵսթերՈւնեցել են քու թուխ ունքեր,Սիրուն, նազելի Զիանան,Աշխարքումըս աննըման:\nՈ՞ր թագավոր քու սերենՎեր չի գալ յուր աթոռեն,Ծընկովըդ չի փաթաթվիլ,Քու սերը չի պաղատիլ:\nԱշխարքումըս չե՛ բախտըՆստել արքայի թաղդը.Չեմ ուզում ես գանձ ու թագ,Տվե՛ք անձկալվույս մենակ,Ոտնախողիդ ես ղուրբան,Անգին գոհար, իմ Զանան:\n\nՄՇԵՑՈՑ ՆՈՐ ՍԵՐՈԻՆԴ\nԵրբոր մայրը երկունքովԱշխարհ բերե երեխա,Հայրը որդուն մի սըրածՊիտի դաշույն տա ընծա:\n\nԵրբ երեխան մեծանա,Խաղալիկներու փոխան՝Հայրը ձեռքը պիտի տաՄի մահաբեր հըրացան:\n\nԵրբոր տըղին վարժատունԳա ժամանակ երթալու,Նախ՝ սուր խաղցնել, և ապաՊիտ սովրեցնունք կարդալու*\nԿարդալ-գըրել լավ բան է...Բայց որ հասավ քննություն՝Աշակերտին հարցուցե՛ք —Վոթել գիտե՞ նա արյուն:\n\nԼոկ դուք այսպես հուսացեքՓըրկել խղճուկ Հայաստան...Ազատ, անկախ մարդ երբեքԼինելու չէ՛ մուրացկան:\n\nՀԱՅ ԵՎ ՀԱՅՈՒԹՅՈՒՆ\nՈ՞վ է հայը, մի՞թե նա է, որ խոսում է հայ լեզվով,Եվ կամ՝ որի մականունը հանգում է յան մասնիկով,Որ ուտում է ամենայն օր ճաշին տոլմա ու փըլավ,Կամ՝ պարծանոք միշտ հագնում է հայի գըդակ ու հալավ:\n\nՈ՞վ է հայը, մի՞թե նա է, որ գընում է Հայի ժամ,Ու տարենը հաղորդվում է խիստ սակավից՝ չորս անգամ,Որ կյանքումը պաս չի կերել, ծոմ էլ պահում է նույնպես,Հորանջելիս խաչ է կընքում՝ բաց բերանն ու երես:\n\nՈ՞վ է հայը, մի՞թե նա է, որ տեսնելիս տերտերին«Օրհնյա ի տեր» պատրաստ ունի ամեն րոպե իր բերնին.Որի համար մեծ ամոթ է, նաև մեղք է մահացու,Թե Ջատիկի թաթախմանը չուտե թերխաշ կարմիր ձու:\n\nՉէ՛, սիրելի՛ս, ազգությունը չէ արտաքին արարմունք,Հայ ծընելըդ անգամ չի տալ քեզ հայության իրավունք,Ով է կամ յան մականունիդ վերջի վանկի մասնիկը,Կարմիր ձվով կամ թե անձու կատարում ես զատիկը:\n\nՔալլա-փաչա կամ թե բորշ է ամեն օրվա կերածըդ,Սեռտուկ, պայլտո կամ թե չուխա է վըրայի հագածըդ —Ողջը մին է. ծեսով չես տալ ազգիդ վընաս կամ օգուտ,Տեղը մընա ազգությունը, այդ նաև վարձ չէ՛ հոգուդ:\n\nԹե դու հայ ես՝ հայությունդ պիտի հարգես անպատճառ,Հայաստանը պիտի լինի հուսո աստըղ քեզ համար.Օտարինը դու մի՛ ատիլ, մի՛ էլ սիրիլ կուրորեն,Բայց քու Հայի օգուտները միշտ վե՛ր դասե ամենեն:\n\nԱրվեստ, ուսում, շըքեղարվեստ տարածե՛ հայ ազգի մեջ,Բայց բըռնությամբ միշտ հեռացուր նորա մեջեն կրոնի վեճ.Քեզ ի՞նչ շահ է, թե դու կասես՝ հոգին բըխել է Հորից,Կամ թե Որդին հոգվով սրբով անսերմ ծընունգ է Մորից...\nԹո՛ղ, սիրելի՛, այդ խընդիրքը, աչքըդ դարձո՛ւր դեպ հարավվԲյուր-բյուր հոգիք դու կըտեսնես կորած դորա պատճառավ,Բայց մինչ այսօր այդ խընդիրքը մընացել է անվըճիռ,Թույլ խելքո՞վըգ աշխատում ես քակել անքակ այդ կընճիռ:\n\nՍիրե՛ ազգըդ ո՛չ լոկ խոսքով, սիրե՛ ինչպես քու անձը,Նորա օգտին, թե պետք լինի, զոհե՛ բոլոր քու գանձը,Մի՛ խընայիլ կյանքըդ անգամ, արյունըգ բե՛ր նորան զոհՈ՛ չ այն հուսով, որ քու ազգը իսկույն լինի քեզնից գոհ:\n\nԻստակ սերը չի՛ պահանջում ամենևին տըրիտուր,Թե տվածը հետ առնվի՝ դորան կասեն առուտուր,Բայց վա՜յ նոցա, որք անըզգա են յուր ազգի վիճակին,Հազա ր անեծք նոցա վերա, երնեկ շան պես սատակին:\n\nԹե դու հայ ես գիտե՞ս արդյոք՝ ո՛վ էր ազգիդ նախահայր,Ո՞րտեղ, ո՞ր կողմ նա ընտրել էր ազգի համար Հայ աշխարհ:\nՔանի՞ տարի անկախ մընաց Հայը օտար ազգերից,Ի՞նչ էր պատճառ, որ նա ընկավ իր առաջվա փառքերից:\n\nՈ՞ւր ցըրվեցավ քու խեղճ հայը, ունի՞ այժմ օգնական,Կա՞ մի հընար, միջոց կամ հույս նորա կրկին նորոգման.Թե կա հընար՝ դու պատրա՞ստ ես անձըգ ազգիդ զոհ անել,Խիստ կըտըտանք, սաստիկ տանջանք, սով ու ծարավ միշտ տանել:\n\nԴու պատրա՞ստ ես թողնել կայքըդ, ծընողք, եղբարք սիրական,Սիրելվույդ տեղ կըրծքիդ սեղմել միշտ մահառիթ հըրացան,Դու պատրա՞ստ ես անվախ երթալ թշնամիի սուրի դեմ,Սարսափելի մահըդ տեսնել դու կարո՞ղ ես ծաղրադեմ:\n\nԱյդ ժամանակ քեզ հայ կասեմ, ես քեզ սիրով կը գըրկեմ,Թե ջուր ընկնիս՝ ջրի՛ց, թե՝ հուր, ես քեզ հուրից կըփրկեմ:\nԲայց թե փորըդ տոլմաներից կամ փըլավից տըռաքի,Հավատացի՛ր, ուտելովդ օգուտ չես բերիլ ազգի:\n\nՕՐՈՐՈՑԻ ԵՐԳ\nՔո՛ւն էղիր, պալաս, աչքըդ խուփ արա՛,Նաշխուն աչքերուդ քուն թող գա վըրա,Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nՕսկի խաչ վըզիդ՝ քեզի պահապան,Նարոտ կապիլ է ծարեն տեր-պապան.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nՄավի հիլուններ կախիլ իմ ես ալ,Նազար չիս առնուլ, քո՛ւն էղիր, մի՛ լալ,Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nԱս քանի՞ մորըդ անքուն աչքովըԱնցիլ է օրեր օրոցքիդ քովը.Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nՕրոցքըդ օրրիմ, օրով բոյ քաշիս,Մըղկըտան ծանով սիրտըս չի մաշիս,Օր-օր-օր, պալաս, օր-օր ու նանի,Իմ (այս անունին) քունը կը տանի:\n\nԴուն ալ քո՛ւն էղիր, ինծի ալ քուն տուր,Սուրբ աստվածամայր (այս անունին) քուն տուր:\nՕր-օր-օր, պալաս, օր-օր ու նանի,Իմ (այս անունին) քունը կը տանի:\n\nՄԱՅՐԱՔԱՂԱՔՈՒՄ ԿՐԹԱԾՀԱՅ ԱՂՋԻԿ\nՇուշա՛ն, շուտով դեմքըգ ծածկե՛, ձյուն դու թվի՛ր մըրոտած.Տե՛ս, սիգաճեմ ման է գալիս հալ աղջիկը մեր կըրթած.Վարդի գույնը уж не в моде: \nто-ли дело бледный лик!Այստեղումը бледный են դիփ հա՛մ աղջկունք, հա՛մ կնանիք:\nԻ՞նչ է գաղտնին бледныйության, այդ հայտնի չէ՛ ոչ ոքին,Միայն կասեն, որ շատուց է կավիճն ունի բարձըր գին:\nԱռավոտ է, մեր աղջիկը հայլիից չի հեռանում,Նորա ծընողք այսօր ճաշի гвардеец են ըսպասում,Гвардеец է, լա՛վ միտք արեք, Հայ չէ՝ անշնորհ ու տըգետ,Гвардеец է՝ փայլուն շորով, ուսին դըրած эполет.\nՏուն կըմտնի, գըլուխ կըտա այնպե՜ս սիրուն, շնորհաշուք,Որ մեր կըրթած հայ աղջըկա սիրտը կանե тук-тук-тук!էնդուր համար նա հայլիից օրն ի բուն չի պուկ գալի,Гвардеец-ին դուր չի գալը խիստ է նորան ըզգալի:\nՈ՛չ լոկ դեմքով պիտի դուր գա, այլ և անուշ խոսքերով,Ինչպե՞ս, ի՞նչ կերպ, դուք կը հարցնեք, այդ էլ չըգիտե ոչով:\nԲարձի տակը պահած ունի նա George Sande-ի ռօման-ը,Գիշերները մորից թաքուն կարդում է մինչ չորս ժամը.Անհատական այդ աղբյուրից նա քամում է անդադարՍիրո զգացմունք, սիրո խոսքեր — կանանց սըրտին մըխիթար:\nՆա գըտավ յուր идеал-ը, այսօր ճաշին կըտեսնեՆա յուր անտես սիրահարին, ում որ սիրտը տվել է:\nՀայո՛ց աղջիկ, Հայո՛ց աղչիկ, գնա՛ առաջ, մի՛ վախիլ,Бледный դեմքըդ, շինծու խոսքըդ ովի՞ն ասես չեն խաբիլ:\nГвардеец-ին դուր չես գալի, — ի՞նչ ափսոսանք, ի՞նչ վընաս,Քեզ սիրահար гусар, улан, артиллерист կունենաս:\nԴու փո՛րձ փորձե նորից դուր գալ, անույշ ժպտա՛ ու խոսե՛,Քըսանմեկըդ արդեն մոտ է, տե՛ս, առաջիդ մեծ փոս է:\nԲայց մի՛ թողնիլ դու George Sande-ին, идеал-իդ մի՛ ուրանալ.Թե ոչ ջահիլ, գոնե ծերուկ կառնե քեզ ռուս генерал.Բայց զգուշացի՛ր դու հայերից, գին չեն դնիլ, չեն սիրիլՔեզ, ինչպես դու ցանկանում ես. դու քեզ Հային մի՛ մատնիլ:\nՓորձ փորձեցիր ու դուր չեկար ո՛չ улан-ին, гусар-ին,Քըսանհինգըդ մոտենում է. Հա՛յ աղջիկ, վա՜յ քու հալին:\nՀայո՛ց աղջիկ, Հայո՛ց աղջիկ, գնա՛ առաջ, մի՛ վախիլ,Бледный դեմքըդ, սիրուն խոսքըդ ովի՞ն ասես չեն խաբիչ:\nՏարիներըդ ակոս ձըգեց քու շնորհալի երեսին, —Վընաս չի կա, — подруг-ներըդ դորա համար ճար ունին.Երբ որ տանն ես՝ մի՛ հրամայիլ տըղոց քեզի մոտենալ,Դուրս գնալիս՝ лик-իդ ձըգե՛ դու կըրկնածալ հաստ вуаль,Հարցնողներից ուշի-ուշով ծածկե՛ տարիդ ծընընդյան,Ու ամենին հավատացո՛ւր, որ տասնութ ես տարեկան:\n\nԳԻՆԻ ԵՎ ՋՈԻՐ\nԵրեկ բժիշկ կանչեցի, գլխիս մեկ դեղ խնդրեցի,Նա ինձ դեղ տալ չուզելով, ասաց մի՛ խմիր գինի,Արյունս գլխիս տվեց, բերնումս խոսքս սառեց.Ասի՝ ի՞նչ է պատճառը, որ ինձ գինին պաս դրվեց.Բժիշկն ասաց, պատվելի, պատճառն այս է իսկ հայտնի,Որ միշտ գլուխդ կպտտի, երբ էլ որ խմես գինի.Ասի՝ բժիշկ, դու սուտ ես, դու լավ մարդ չես, բժիշկ չես,Գինին ինչպե՞ս է կարող գլուխս շրջել անվի պես.Այն ջուրն է որ անդադար, շարժման մեջ կա դիվաբար,Գնա ու տես աղորին, ջո՞ւրն է շարժում, թե գինին:\nԵղբայրք, բերեք շուշեքը, լցրեցեք բաժակը,Խմենք ու առողջանանք, ասենք սուտ է բժիշկը.Մեզ գինին չի հարբեցնիր, նաև չի հիվանդացնիր,Խմենք կարմիր նեկտարը, մեզ մարդ հիվանդ չի տեսնիր:\n\nՀԱՅԵՐՈԻՍ ԹՈԻՔԸ\nԴուն խելոք, հաշվով վաճառական ես,Մյուլք, փող ու ապրանք, կասեն, շատ ունես. -Բայց թե փողեդ շահ չունի Հայաստան,Թըքել ենք քու ալ, փողիդ ալ վըրան:\n\nՔաջ ես, լըսել ենք, ինքըդ մեծավոր,Անուն հաղթողի ունես փառավոր.Բայց թե թըրեդ շահ չունի Հայաստան,Թըքել ենք քու ալ, թըրիդ ալ վըրան:\n\nԻ վերուստ քանքար քեզի տված է,Հեղինակ անունըդ աշխարհ փըռված է.Բայց թե գըրչեդ շահ չունի Հայաստան,Թըքել ենք քու ալ, գըրչիդ ալ վըրան:\n\nՀեռատես մըտքով դուն զարդարեցար,Հըզոր իշխանի սիրելին դարձար.Բայց թե մրտքեդ շահ չունի Հայաստան,Թըքել ենք քու ալ, մըտքիդ ալ վըրան:\n\nԲանուկ ու ճարտար ղուն ունիս ձեռքեր,Շատ կըհորինես թանկագին բաներ.Բայց թե ձեռքեդ շահ չունի Հայաստան,Թըքել ենք քու ալ, ձեռքիդ ալ վըրան:\n\nԵրկինք շնորհեցին քեզ լեզու ճարտար,Քարոզչի ստացար հըռչակ ու հանճար.Բայց թե լեզվեդ շահ չունի Հայաստան,Թըքել ենք քու ալ, լեզվիդ ալ վըրան:\n\nՄեծ ուսում առիր, եղար գիտնական,Գովքովըդ լըցված է մարդոց բերան.Թե ուսումեդ շահ չունի Հայաստան,Թըքել ենք քու ալ, ուսմանդ ալ վըրան:\n\nԿուտամ քեզ պատիվ, կունենաս դու հարգ,Ու կըդընեմ քեզ ազնիվ մարդոց կարգ,Երբ օրորանեդ մինչի գերեզմանՄիակ ձըգտմունքըդ լինի Հայաստան:\n\nԱՐԱՔՍԻ ԱՐՏԱՍՈՒՆՔԸ\nՆվեր Գևորգ Քանանյանին\nՄայր Արաքսի ափերովՔայլամոլոր գընում եմ,Հին-հին դարուց հիշատակԱլյաց մեջը պըտրում եմ:\n\nԲայց նոքա միշտ հեղհեղուկ,Պըղտոր ջըրով եզերքինԴարիվ-դարիվ խըփելովՓախչում էին լալագին:\n\nԱրա՛քս, ինչո՞ւ ձըկանց հետՊար չես բռնում մանկական,Դու դեռ ծովը չի հասածՍըգավոր ես ինձ նըման:\n\nԻնչո՞ւ արցունք ցայտում ենՔու սեգ, հըպարտ աչերից,Ինչո՞ւ արագ փախչում եսԱյդ հարազատ ափերից:\n\nՄի՛ պըղտորիլ հատակըդ,Հանդարտ հոսե՛ խայտալով,Մանկությունը քու կարճ է՝Շուտ կհասնիս դեպի ծով:\n\nՎարդի թըփեր թո՛ղ բըսնինՔու հյուրընկալ ափի մոտ,Սոխակները նոցա մեջԵրգեն մինչև առավոտ:\n\nՄըշտադալար ուռիներՍառ ծոցի մեջ քու ջըրին,Ճկուն ոստըն ու տերևԹող թաց անեն տապ օրին:\n\nԱփերիդ մոտ երգելուՀովիվք թո՛ղ գան համարձակ,Գառն ու ուլը քու վըճիտՋուրը մըտնին միշտ արձակ:\n\nՄեջքը ուռցուց Արաքսը,Փրփուր հանեց իր տակից,Ամպի նըման գոռալով,Էսպես խոսեց հատակից.\n— Խիզա՜խ, անմի՛տ պատանի,Նիրհըս ինչո՞ւ դարևորՎրդովում ես, նորոգումԻմ ցավերը բյուրավոր:\n\nՍիրելիի մահից հետԵ՞րբ ես տեսել, որ այրինՈտից գըլուխ պըճնվիԻր զարդերով թանկագին:\n\nՈրի՞ համար զարդարվիմ,Որի՞ աչքը հրապուրեմ,Շատերն ինձ են ատելի,Շատերին՝ ես օտար եմ...\nԿար ժամանակ, որ ես էլ,Շըքեղազարդ հարսի պես,Հազար ու բյուր պըչրանքովՓախչում էի ափերես:\n\nՀատակըս պարզ ու վըճիտ,Կոհակներըս ոլորուն,Լուսաբերը մինչև այգՋըրիս միջին էր լողում:\n\nԻ՞նչըս մընաց էն օրից,Ո՞ր ջըրամոտ գեղերըս,Ո՞րը իմ շեն քաղաքից,Ո՞ր բերկրալի տեղերըս:\n\nՏուրքը ջըրի ամեն օրԻր սուրբ ծոցեն ԱրարատՄայրախընամ ինձ սընունդՊարգևում է լիառատ:\n\nԲայց ես այն սուրբ ջըրերով,Սուրբ Ակոբի աղբյուրին,Պիտի ցողեմ արտորա՞յքԻմ ատելի օտարին...\nՄինչ իմ որդիք, — ո՞վ գիտե-Ծարավ, նոթի, անտերունչՕտար աշխարհ հածում ենԹույլ ոտքերով կիսաշունչ...\nՀեռո՜ւ, հեռո՜ւ քըշեցինԲընիկ ազգըն իմ Հայկյան,Նորա տեղը ինձ տըվինԱզգ անկըրոն, մոլեկան:\n\nԴոցա՞ համար զարդարեմԻմ հյուրընկալ ափերը,Եվ կամ՝ դոցա՞ հրապուրեմՃըպռոտ, պըլշած աչերը:\n\nՔանի որ իմ զավակունքԱյսպես կու մընան պանդուխտ՝Ինձ միշտ սըգվոր կը տեսնեք,-Այս է անխաբ իմ սուրբ ուխտ...\nԷլ չի խոսեց Արաքսը,Հորձանք տվեց ահագին,Օղակ-օղակ օձի պեսԱռաջ սողաց մոլեգին:\n\nԱՂՕՐԻՔ\nԷ՜յ աղօրիք, դարձի՛ր, դարձի՛ր,Նստած կանանչ խորը ձորին.Աղաղակէ՛ երգըդ խորինԴէպի լուսնակն արծաթածիր:\nԴուն դողդոջուն տընակ մըն եսԱլիւրոտած պատերով ՝ ուրԿարծես կու լան հիազարհուր,Ջըրանոյշներ հագած բեհեզ:\nՄիշտ կը հսկէ մէջըդ արթունԱղօրեպանը ճեփճերմակ.Եւ ըստ պէտքի ՝ մեղմ կամ արագ,կը լարէ սի՛րտըդ բաբախուն:\nԷ՜յ աղօրիք, բանտուած մրրիկԾառերուն մէջ . աղա՛, աղա՛,Փըրփուր խըմէ՛ , ալիւր տեղա՛.Քարէ կուրծքէդ տեղա՛ բարիք:\nԿեցո՛ւր գետակն ընթացքին մէջԻր ծըփանուտ բաշէն բռնած:\nՋրվէժն ահեղ երգի փոխածՊոռթկայ վիհէն վար գահավէժ:\nՍայլե՜ր, սայլե՜ր անծայրածիրՋաղացքներուն ճերմակ ճամբէնԱղօնն իրենց քեզ կը բերեն…Է՜յ աղօրիք, դարձի՛ր, դարձի՛ր:\nՑորեններ թող ալիւր ըլլանՊորտին մէջ ժիր երկաններուն ՝Որոնք բռնուած տենդով մ »անհունԿը մըռըլտան ու հիռ կու գան:\nՑորեններ թող ըլլան փոշիԶիրար գրկող քարերուն տակ.Զիրար կրծող ժայռերուն տակՑորեններ թող ըլլան նաշիհ:\nՄինչեւ լեցուին շարան շարանՊարկերն, ու վե՛ր կանգնին նորէն.Եւ սայլերն ալ ճռուողելէնՈսկին թողած ՝ լոյսով դառնան:\n\nԼՈՅՍԸ\nԴուն կը փայլիս մեծութեան եւ զոհագործումին համար:\n(Ռիկ-Վետա )Կ՛երթամ աղբի՜ւրը լոյսին…Ուղին երկա՛ր է. սալարկուած է ուղինԿայծքարերով, ցանկուած ՝ մուրտի փուշերով.Ուղին շեղ է ճառագայթի մ ՛ հանգունակ:\nԱնկէ կ՛ելլեմ ՝ յենլով դողդոջ ծունկերուս,Եւ ծունկերէս, զոր գամեցին եղբայրներս,Արիւնըս տաք կը բըխի :\nՀեւքն է ՝ կուրծքիս, թարթիչներուս վրայ ՝ փոշին:\nՍիրտըս սափորն է դատարկ,Ու ես կ՛երթամ դէպ ի աղբի՜ւրը լոյսին…Լոյսն աղուոր է, բարձրութեան մէջ ՝ հոսանուտ,Խոնարհումին մէջ ՝ արդար :\nՕր մը տեսայ էութենէն մաս մը սուրբՄօրս հոգւոյն մէջ ճաճանչագեղ, եւ ցաթածՄեր գիւղակին մէկ վաղեմի հերոսինՀողակոյտին վրայ դալար :\nՄիջօրէին ՝ զայն տեսայՈր ՝ նըման մեծ թիթեռնիկի մ ՛ ըսպիտակ ՝Կը քալէր գաղջ պատուհանիս քարին վրայ,Որ մայթերէն կամ աղծապիղծ ճամփայեն,Ներողամիտ գըթութեամբ,Կը հոսէր նոր կըթուած կաթի մը պէս եղկ,Որ իրիկունն, հորիզոնէ հորիզոն,Կ՛երիզանար գետերու պէս յակինթի,Կամ կը կազմէր, երկինքներուն վրայ խաղաղ,Անըրջական աւազաններ, որոնց մէջԿը բռընկէին նունուֆարէ կըղզեակներ :\nԶայն ես տեսա՜յ , — եւ հոգւոյս մէջ արթընցաւՊանդուխտի տենչ մը անորոշ եւ լըլկիչԴէպ ի գաւառ մ ՛ անծանօթ, լի արեւով.Եւ արդ կ՛երթամ դէպ ի աղբի՜ւրը լոյսին…Լոյսն է Մըտքիս հարսը, աղջիկն ՝ Աստուծոյ.Ան գինին է Տիեզերքի բերկրութեան,Որ իրիկուն մը, կողէն դուրս Յիսուսին,Հեղեղօրէն հոսեցաւ,Ներումի պէս հոսեցաւ, վա՛րը, ՄեղքինՍեղանին շուրջը հաւաքուած մարդերունԱնյուսութեան ըսկիհներուն մէջ դատարկ :\nԼոյսը արիւնն է բնութեան,իշերուան թագն, ու պատմուճանն է օրուան.Աստուածային Ակնին է ՝Որ, երկունքի մէջ մեռած մօր մը նման,Կը ստեղծէ իր վախճանելու ժամանակ,Ակնին ՝ հրեղէն բիբերով,Որուն հոգին ամէն գարուն կը տրոփիՀիւլէին մէջ եւ մարդկային մըտածման,Որուն համար զոհերով դեռ կը մըխանՆուիրական ափերը յորդ անգէսին :\nՈւ ես կ՛երթամ դէպ ի աղբի՜ւրը լոյսին…Լոյսը մարմարն է երկնային հանքերուն.Որով Արուեստն, անմահական երազով,Կը քանդակէ ձիւնամարմին աստուածներ :\nԻր ծոցին մէջ կը ծընինՄռայլ Տանդէներն ու Հոմերները հըսկայ,Իր ծոցին մէջ իմաստութիւնը երգ մ ՛ է ՝Զոր գիշերուան մէջ խորինԲանաստեղծները կը խըմեն աստղերէն ՝Որ նուագեն ցերեկուան մէջ ՝ Մարդերուն :\nԱն ամէնո՜ւն զինքը կու տայ, ամէնո՜ւնԿը բաժնուի, եւ կը մընայ անբաժանՆըշխարքին պէս. — ան նըշխարքն է ՝ որ կ՛իջնէԱմէն առտու, սեղաններուն վըրայ մեր,Մարդեղութեան արիւնլուայ խորհուրդին :\nՈւ ես կ՛երթամ դէպ ի աղբի՜ւրը լոյսին…Քանի՞ հազար, քանի՞ հազար տարիներՊէտք է որ ա՛յսպէս քալեմ.Քանի՞ անգամ պէտք է իյնամ, կարեվէր,Ճանապարհիս վրայ բացուածՆըպատակիս ժայռափըշուր մուրճերով.Չըգիտե՜մ ես . — միայն թէ, ո՜վ եղբայրներ,Ո՛վ խաչ հանող եղբայրներ,Թողուցէք զիս ճամբորդութեանս մէջ մինակ,Ա՛յնքան մինակ եւ ա՛յնքան լուռ, որ լըսեմՏրոփը սըրտիս, զոր ընտըրած նուագս էՆուագներուն մէջէն բիւր.Արեւով լի եւ արեւները տանողՈւղիիս վրայ մի՛ սըփռէքՁեր շուքը, մռայլ թեւի մը պէս ուրուրի :\nԵւ ոչ ալ զիս կանչեցէքԽընճոյքներուն ձեր զուարթ ՝Ուր բոզութիւնը կը զարնէ նուագարան :\nԸնդունա՜յն է խոստանալՍըրտիս կոյսեր, — սիրտըս սափորն է դատարկ,Ու ես կ՛երթամ դէպ ի աղբի՜ւրը Լոյսին :\n\nՈՒՌԸ\nԻրիկուան մէջ, գիւղին քով,Կը մըրմընջէ գուռն ուռիին տակ շըքեղ:\nԶայն կը լեցնէ աղբիւրն երգովը բիւրեղ,Աստղը ՝ բիւրեղ արցունքով:\nԽորհուրդին մէջ ըստուերինԿընունքի ջինջ աւազան մ»է կարծես ան՝Ուր քաղցրօրէն կը մըկըրտուի լուսընկան՝Տըղու մը պէս նորածին:\nՅոգնաբեկ խումբն եզներունՀոն կը դիմէ արահետէն ճախճախուտ՝Ուրկէ կ»հոսի, ճապաղելով, ջուրն անփոյթ՝Մարգերուն տակ՝ պըսպըղուն:\nԿողեր կողի դէմ ահա՛,Եւ գաւակներ գաւակներու կ»ընդհարին.Յանկարծ մոլուցք մ»եղջիւրներու ահագինԿը տատանի գուռին վրայ:\nՄիահաղոյն կ»երկարենՎիզերն իրենց, եւ ռունգերնին յարդամածՅըստակ ջուրին ադամանդին մէջ մըխած՝Յաւերժօրէ՜ն կը խըմեն:\nԿ»ըմպեն ալիքն անապակ,Լոյս ծիւրումը պարեխներուն սառնակերտ.Ու չե՛ն խըրտչիր լուսընկայէն՝ որ մերթ մերթԿ»լողայ իրենց բերնին տակ:\nԿը վերցընեն երբեմն, յա՛գ,Հըզօր գլուխնին, ու կը նային սարերո՜ւն…Կը սորսորայ իրենց դունչէն՝ քարերուն՝Ջուրը, երակ առ երակ:\nԱնդէորդն, հոն, մահակինվըրայ կըռթնած՝ կը սուլէ երգն հեշտօրօր,Մինչեւ վէտ վէտ ցամքի հեղուկը բոլոր,Մընայ մամուռն՝ յատակին:\nԿ»երթան յետոյ, օրօրուն,ոմին խաղաղ գաւիթին մէջ պառկելու.Կը կարկաջէ գիւղամէջէն, զերթ առու,Զանգակն իրենց վիզերուն:\nՈւ երբ դարձեալ գան առտունՊիտի գըտնեն հըսկումին տակ ուռիինուռը նորէ՜ն լեցուած երգովն աղբիւրին,Եւ արցունքովն՝ աստղերուն:\n\n\n\n\n\n\nԱՐՁԱԿ ԵՐԿԵՐ\nԵՍ ՆՇԱՆԱԾ ԷԻ\n(Ճշգրիտ անցք իմ հիշատակարանից)\n185*\tթվականի ձմեռը այնպիսի ցրտեր էր անում, որ մինչև քաղաքիս վաղուցվա բնակիչները զարմանում էին, և նոցա մըտքին չէր գալիս, որ այդպիսի ցուրտ եղանակ նոցա ժամանակները պատահած լիներ: \nՁյունը ցրտութենեն կարծրացած, պնդացած` ման եկողի ոտերի տակ ճըզճըզում, ճռնչում էր, մարդոց բերնեն գոլորշիքը այնպիսի առատությամբ էր դուրս գալիս, որ աչքի առաջ թանձր մեգ էր ձևացնում և խափան էր լինում յուրմեն երկու քայլափոխ կեցած առարկաները ջոկելու, զանազանելու: \nՄարդ չէր համարձակվում յուր մարմնու որևիցե մասը դուրս հանել. թե՛ ձեռքի մատները, թե՛ քիթը, թե՛ ականջները, եթե տաք չլինեին փաթաթած, երկու րոպեում սառում-փետանում էին: \nԴժվար էր շունչ առնելը, ամեն շունչ առնելիս` ասես թե կայծակներ էիր կուլ տալիս: \nՈտով ման եկողը չէր գնում յուր սովորական քայլվածքով, այլ զորությունը հասածի չափ վազում էր, որ ոտերը ցրտին չտար:\n\nԱյս այն չարաշուք ձմեռն էր, երբ քաղաքումս գռիփ ցավը և խոլեռան իրար հետ դաշնակից էին դարձել և սաստիկ կոտորած էին անում սոսկացած ժողովրդի մեջ: \nԵթե մարդը համբերություն ունենար կանգնելու նորաշեն քարե կամրջի վրա (որ քաղաքը Վասիլի կղզիի հետ միավորվում է) և առավոտից մինչև մթնակոխը մնար այնտեղ` հավատացնում եմ, որ մինչև երկու հարյուր հուղարկավորություն կհամրեր զանազան աստիճանի և կոչման մեռելներու. բայց մանավանդ մեռնող աղքատներու թիվը շատ էր այն ձմեռ: \nԹեպետ այսպիսի մեծ և բազմամարդ քաղաքումը, ինչպես որ Պետերբուրգն է, առանց մահտարաժամի էլ մեռնողներու թիվը շատ է, բայց թե հետաքրքրություն անեիր և հարցնեիր ամեն մոտեդ անցկացրած հանգուցյալը ի՞նչ մահով է մեռել, համարձակ կարող եմ ասել, որ հիսունից մեկը հազիվ բնական մահով կլիներ մեռած, մնացյալները կամ գռիփով, կամ խոլեռայով կլինեին բռնված:\n\nԵրկու ամսվա հասած էի քաղաքս, Եզոպոսի ծղրիդի նման` ձմեռվա համար վաղօրոք չէի հոգս տարել. մի թեթև չուխայի վերարկու առանց աստառի, մի ուսանողական հին նշանազգեստ, — այս էին ահա իմ մրսոտ մարմնու պաշտպանները, միանգամայն պանդուխտ էի այս օտար տեղումն. բացի քանի մի չքավոր հայ ուսանողներե` ոչ ոքի հետ ծանոթություն չունեի. ոչ մեկի հետ գնալ-գալ չունեի. ի՞նչ եմ ասում. կարոտություն ևս ունենալու չէի ոտս տնեն դուրս կոխելու, եթե բնակարանիս տաքության աստիճանը դրսի եղանակին չհավասարեր: \nԲայց այնպիսի բնակարան, ինչպես որ մերն էր (ես կենում էի Գեղարվեստից ճեմարանի աշակերտի հետ, անունը Հովհաննես, ազգավ հայ), կասկածելի է, որ հյուրասիրություն խոստանար նաև բուն հյուսիսումն ծնածին, այսինքն ցրտի սովորած մարդու: \nՄեղք է ասելը, որ հնոցը չէին վառում կամ վառելիքը խնայում էին, ո՛չ. բայց երբ որ տանը չորս պատից, տափից և վերևից փչում էր քամին, երբ որ հնացած պատուհաններից ծեփը փշրվել ցած էր ընկել և նոցա թողած ծակերից ցուրտը ազատ ներս էր մտնում` ի՞նչ վառելիք կդիմանար այդպիսի ախոռին: \nՃարերս ի՞նչ էր. ո՛չ ես և ո՛չ ընկերս փող ունեինք, որ կարողանայինք բնակարաններս փոխել. բայց այս, ուր կենում էինք` ձրի էր մեզ տված մարդասիրությամբ մեկ բարերարի…: \nՈ՞վ գիտե, գուցե ասում կլիներ մտքումը, «խեղճ հայեր են... տունը դատարկ կա... թող կենան իրանց համար…»: \nԵվ մենք կրկնելով առածը թե` անճարը ուտում է բանջարը, կենում էինք, վա՛յ էն հալին: \nԱհա՛ այն ձմեռն էր, որ ստացա հազը, որն որ մինչև այս օրս չարչարում է կուրծքս…\nԻնչպես ասացի, բոլոր այն ձմեռը գրեթե շարունակ չորս ամիս սաստիկ ցուրտը կայնել էր. ուրեմն և այն օրը, որտեղից սկսում եմ փոքրիկ պատմությունս, նմանապես ցուրտ էր:\n\nՑերեկվա ժամը 11-ն էր, որ վազեվազ հոգնած տուն էի շտապում Գաբրիել Ա...ի մոտից: \nՆոր կամրջին որ հասա` առաջ գնալը արդեն անհնարին էր. մի հարուստ հանգուցյալ էին տանում թաղելու. կառքերը, ոտով գնացողները այնքան շատ էին, որ պետք էր կես ժամ սպասել, որ նոքա անցնեին և ապա թե ազատ կարողանայի առաջ գնալու: \nԳրեթե կամրջի կեսին էի հասել, մին էլ տեսնեմ հետևիցս վազեվազ մեկ ուրիշ մեռելակառք էր գալիս. երևի որ աղքատ հանգուցյալ էր դորա մեջինը, որովհետև բացի երկու պառավե և մի մատաղահաս աղջկանե` ուրիշ ոչ ոք չէր հուղարկավորում նորան: \nՊառավները իրար հետ պինդ-պինդ խոսում էին, ինչպես կարծում եմ, իրանց առօրյա ապրուստի վրա, և որքան կարողացա նկատելու` նոքա ամենևին կարեկից չէին հանգուցյալին, այլ ասես թե ակամա էին կատարում այդ սրբազան պարտավորությունը:\n\nԲայց ուրիշ մտածողություն կաներ ով և իցե, եթե մեկ բարակ նայեր աղջկա վրա: \nՃշմարիտ է, որ նա աղիողորմ ձայնով չէր չալիս, մազերը չէր փետփետում, երկինք, գետին, ծով ու սարեր չէր կանչում, կարեկից իր սրտի վշտին. բայց նորա տխուր և անմխիթար կերպարանքին, նորա արյունկոխ աչքերի մեջ պարզ նկարված էին այն ներքին պատերազմը, այն կսկծեցուցիչ դարդը, որ նորա հոգին էին տանջում:\n\nՉգիտեմ, ինչո՞ւ գրավեց սիրտս այս տեսարանը, որովհետև կենալով Սմոլենսկու գերեզմանատան մոտերումը` պատուհանես ամեն օր տեսնում էի հարյուրավոր այդպիսի տխուր ծեսեր և աչքս արդեն սովորած էր այդ բանին: \nԲայց մեկ գաղտնի ձայն ասում էր ինձ` «դու էլ գնա այդ մեռելակառքի հետևից. կարեկցիր ոչ այնքան հանգուցյալին, որ արդեն երկրավոր օգնության կարոտ չէ, որքան այս մենավոր որբուկին, որ գուցե յուր վերջին ապավենը տանում է հողին ավանդելու»:\n\nԻ՞նչ ասեմ, քրիստոնեական պարտավորությունն էր արդյոք, թե միայնակ մատաղահաս աղջկա ներկայությունը, որ ստիպեց ինձ, բայց ես առանց ինքս ինձի հաշիվ տալու գնացի այդ աղքատ հուղարկավորության հետևեն: \nՈ՛չ աղջիկը, և ո՛չ պառավները ուշադրություն դարձուցին վրաս. ամենքն էլ իրանց մտքերովն էին զբաղված:\n\nԺամանակ առ ժամանակ աչքերս ծածուկ դարձնելով աղջկա վրա, տեսա որ նա գեղեցիկ էր. հասակը բարձր, իրանքը նազուկ և ճկուն, երեսի գծագրությունքը ազնիվ, խելոք և բարի, մազերը թուխ, աչքերը սև (հյուսիսային երկրումը հազվագյուտ է այդ), ունքը կամարաձև, գնացքը հանձնապաստան: \nԵթե նորա արտաքին հանգամանքեն եզրակացության անելու լինեի` աղջիկը աղքատ հոր ու մոր զավակ պիտի լիներ, իսկ եթե նորա դեմքեն բան ուզենայի հասկանալու` նա ազնիվ գերդաստանե պիտի լիներ: \nՄի անթափանցելի գաղտնիք կար, որ ես իզուր աշխատում էի մեկնելու. բայց այն ներքին ձայնը, որ ամեն ծանրակշիռ պարագայում մարգարեաբար խոսում է մեջս և որ երբեք չէ խաբել ինձ, ասում էր թե` արդեն մեկիս մեկի վիճակը վճռվել է. բայց դեպի բարին կամ չարն` ոչ ոք չէր կարող նախագուշակելու այն միջոցին:\n\nԱյսպես` չորս հոգի լուռ ու տխուր հասանք մինչի Սմոլենսկի կամուրջի մոտ. այս այն տեղն է, ուր ճանապարհը երեք ճյուղի է բաժանվում. մեկը տանում է դեպի ռուսաց գերեզմանատունը, մյուսը հայոց, իսկ երրորդը` կաթոլիկի և լուտերականաց: \nԿառապանը — երևի թե առաջվանե խրատած չէր, — մեռելակառքը ուղիղ դեպի ռուսացն էր տանում:\n\nՊառավներեն մեկը ասաց մյուսին. «Կարծեմ որ հանգուցյալը ռուս չպիտի լինի. խոսելից երևում էր որ նեմքա1 էր, ինչո՞ւ ապա կառապանը դեպի ռուսաց գերեզմանատուն է տանում»:\n\n— Չգիտեմ, — պատասխանեց մյուս պառավը, — կարելի է, որ կնքված է մեր հավատին:\n\n— Ուրեմն լավ է, որ աղջկանեն հարցնենք: \nԼսե՛, աղջիկ, դու ի՞նչ հավատի ես:\n\nԱղջիկը յուր տխուր մտածության մեջ ընկղմված` ուշք չէր դարձնում, թե ինչ էր կատարվում նրա չորս կողմը: \nՊառավը յուր հարցմունքը առավել պինդ կրկնեց և այս անգամին ռուսի գռեհիկ ժողովրդին սեփական կոպտությամբ քաշեց նորա թիկնոցի փեշը և ավելացուց. «Սատանան գիտե, թե ինչպես հիմար ազգ է այս նեմեց ազգը. ռուսերեն պարզ ասում եմ` չի հասկանում, անիծածներ, տե՛ր, դու ներե իմ մեղքը»:\n\nԱղջիկը շվարած նայեցավ նոցա երեսին և պատասխան չտվեց: \nԵս հասկացա իսկույն, որ նա ռուսերեն չէ խոսում և հարցուցի գաղղիերեն:\n\n— Mademoiselle, ces dames ignorent la rèligion de la dèfunte et elles sont dans un grand embarras (Օրիորդ, այս կանայքը չգիտեն, հանգուցյալը ի՛նչ կրոն էր դավանում, այդ պատճառով մեծ վարանաց մեջ են):\n\n— Ma mère était luthérienne (մայրս լուտերական էր), — ասաց և նորից ընկավ յուր առաջվա հոգեկան թմրության մեջ:\n\nԻսկույն հրամայեցի կառապանին, որ ձիերը դարձնե և տանե դեպի լուտերականաց գերեզմանատունը, որից փոքր-ինչ հեռացել էր: \nԿառապա՞նն էր հարբած, անիվնե՞րն էին ծույլ, թե ձիերը շշկլված, չգիտեմ, միայն թե կառքը դարձնելիս մազ մնաց, որ դագաղը ցած ընկներ, և եթե ես աչքս անդադար նորա վրա չունենայի` անշուշտ կառքը և նորա վրայի մեռելով դագաղը գետնին պիտի գլորվեին: \nԺամանակ չկորցրած, իսկույն վազեցի, աջ ուսս դեմ տվի մեռելակառքին և ձեռով դագաղը բռնեցի և այդպես մնացի, մինչև որ կառապանը հաջողությամբ դարձուց կառքը: \nԲայց երբ որ վտանգը անցավ, և մենք մտանք գերեզմանատան բակը` ի՞նչ տեսնեմ, հալավս արյունով թաթախվել էր, երևի թե դագաղը բռնելու ժամանակ` անզգուշությամբ ձեռքս սուր երկաթի էի կպցրել, որովհետև լայն խոցված կար վրան:\n\n— Mein Gott sie sind verwundet (Աստված իմ, դուք վիրավորված եք), — ասաց ինձ աղջիկը գերմաներեն:\n\n— Մի՛ վախենաք, թեթև քերթված է, — պատասխանեցի, ցավից ատամներս կրճտելով, որովհետև խոցի բերանը ցրտին չդիմանալով` այնպես կսկծում էր, որ ցավը ուղեղս էր հասնում: \nՁեռս տարի գրպանս, որ թաշկինակս հանեմ և փաթաթեմ խոցը, բայց ավա՛ղ, Գաբրիելի տանն էի մոռացել: \nԱղջիկը հասկացավ կարոտությունս, կարմրելով հանեց տվավ իր բեհեզյա թաշկինակը և ժամանակ չտվավ շնորհակալություն անելու, իսկույն գնաց մինչև մեռելակառքի կանգնած տեղը: \nԱյս բոլոր անցքը այնպես շուտ կատարվեց, որ պառավները չնկատեցին նորա բացակայությունը, և երբ որ գլուխները դարձուցին` աղջիկը արդեն նոցա մոտ էր: \nՎիրավորված ձեռքս թաշկինակով փաթաթելիս` տեսա նորա վրա M. V. տառերը ասեղնագործած կարմիր թելերով: \nՔիչ մնաց, որ խելքս գլխիցս թռչեր. այս ի՞նչ անթափանցելի գաղտնիք է, մտածեցի, մի՞թե իմ և նորա անվանց և մականվանց սկզբնատառերը միևնույնն են. մի՞թե կույր դիպվածը ուզում է ծիծաղել վրաս. մի՞թե նախախնամությունը անտեսանելի ճանապարհներով իմ և այս աղջկա վիճակը միավորում է. ինչպե՞ս մեկնեմ կամրջի վրա իրար հանդիպելներս, իմ կարեկցելը այս աղջկան (որ ուրիշ անգամ կարելի է առանց տպավորության կթողնեի մոտես անցնելու), իմ ասպետական անձնազոհությունը` կառքը և դագաղը գլորվելե ազատելիս, և վերջապես` իմ անունը և մականունը դրոշմած այս չնաշխարհիկ աղջկա թաշկինակի վրա: \nԿրկին և կրկին անգամ նայում էի տառերու վրա, և աչքերուս չէի հավատում. կարծում էի, որ այդ ամենը երազ էին: \nԲայց ո՛չ. ամեն բան առաջվա պես էր, լուտերականաց գերեզմանատունը, մեռելակառքը դագաղով, սիրուն աղջիկը տխուր դեմքով, ես` վիրավորված ձեռքով, ցրտից սառած մարմնով...\nՈւզում էի երթալ աղջկա մոտ և այս տարօրինակ պատահմունքի մեկնությունը խնդրել, բայց հետո խելքս գլուխս ժողովելով` զսպեցի ինքս ինձի. մի՞թե ներելի է, մտածեցի, այսպիսի հանդիսավոր ժամանակ իմ անտեղի և տխմար հետաքրքրությունը լցնելու և, դիտավորությունս թողի ուրիշ և առավել հաջողակ ժամանակվա:\n\nԵրբ որ մոտեցա կանանց` նոքա վարանաց մեջ էին, թե ինչպես ցած առնուն դագաղը մեռելակառքեն: \nԹեպետ բակը մարդիկով լիքն էր, բայց ամենքը իրանց գործով և մտածմունքով զբաղած` ոչ ոք չէր շտապում վերջին պարտավորությունը հատուցանելու անտեր մեռելին: \nԱղջիկը անհանգիստ աչքերը դարձուց իր չորս կողմը, ու ես իսկույն հասկացա նորա մտքի խորհուրդը: \nԽնդրեցի կառապանին, որ բռնե դագաղի մեկ ծայրը, մյուսը ես առի ձեռս և այնպես դյուրությամբ ցած դրինք դագաղը, այնպես թեթև էր, որ եթե կառապանն ևս չհոժարեր օգնելու` ես մենակ կարող էի բարձրացնել. երևի, կարծեցի մտքումս, երկարատև ծյուրախտով տանջվել է խեղճ հանգուցյալը: \nՀետո նորից բարձրացուցինք դագաղը, տարինք դրինք նոր վարած գերեզմանի մոտ: \nԱյն օրը գերմանացոց գերեզմանատանը տասնից ավելի մեռելներ կային թաղելու. պաստորը գլուխը կորցրել էր. չգիտեր որի՞ն առաջ թաղեր. ի՞նչ ասել կուզե, որ մեր անտերունչ հանգուցյալը միանգամայն երեսե ընկած մնացել էր:\n\nԳնացի պաստորի մոտ, ամեն բան մեկնեցի և խնդրեցի, որ շտապե մեկ վերահասություն անելու` կարեկցելով աղջկա ցավալի վիճակին: \nՊաստորը կարճ և անհամբեր կերպով ասաց. «Ո՞ր մեկիդ հասնեմ... մի՞թե աղքատությունը իրավունք է տալիս լրբանալու... համբերեցեք, կամ եթե ավելի լավը ուզում եք` ինքներդ առանց ինձ թաղեցեք, ես հետո կուգամ և կկարդամ հանգստյան աղոթքը. մի՞թե չեք տեսնում, որ ժամանակը ստիպողական է...»:\n\nԵրևի դոցա սովորությունը այսպես է, ասացի ինքս ինձի ու գնացի աղջկա մոտ և կրկնեցի նորա առաջ պաստորեն լսածս:\n\n— Ինչպես գիտեք` այնպես արեք, — ասաց աղջիկը:\n\nԵրկու պառավը անհամբերությամբ առաջ ու ետ ման էին գալիս և ամենևին միտք չէին անում այս դժվարությանը օգնություն հասցնելու: \nՆոցա ճմռոտած և դեղնած շուրթերից անորոշ և անկապ խոսքեր էին դուրս գալիս, և ես կարծում եմ, որ շուտով անեծք լինեին, քան թե հանգստյան աղոթք խեղճ մեռելի վրա: \nԱրդեն զորություն չունեի դիմանալու. սիրտս սկսավ մղձկալ, արտասուքը պլլաց աչքերես և սառեցավ երեսիս վրա, ձայնս դողդողաց: \nՉգիտեմ, ի՛նչ քարե սիրտ պիտի լիներ, որ չշարժեր այսպիսի արտասվելի վայրկենին. խեղճ հանգուցյալը հեռի ամենայն սիրելի բարեկամե, (գուցե) օտար երկրումը, մարդկային վերջի օգնութենեն զրկված և կամ, որ առավել վատթար է` այս անգութ, անսիրտ պառավների հոգսին ձգած. այս թշվառ որբուկը` յուր մոր առջև կանգնած, թմրած հոգվով և մարմնով, նմանապես, հեռու կարեկից սրտե, որի թեթև հագուստը ամենևին չէին արգելում դառնաշունչ ցրտին նորա քնքուշ մարմինը փետացնելու.. Ա՛խ, քսմտնելի էր այս պատկերը, որ, տարաբախտաբար, շատ սովորական է մայրաքաղաքումս: \nԲայց պետք էր վերջ դնել դորան:\n\n— Օրիո՛րդ, — ասացի աղջկանը, — տվեք վերջին մնաս բարևը Ձեր հանգուցյալ մորը, ժամանակն է արդեն թաղելու:\n\nԿարծես թե խորը քնից զարթեցավ թշվառականը, կարծես թե այս ամենը երազումն էր տեսել: \nՄոլորված աչքերը դարձուց վրաս. Was wallen sie?2 ասաց, չճանաչելով ինձ: \nԵս կրկնեցի ասածս և մատով ցույց տվի նորան մոր դագաղը:\n\n— Und ist das wahr, dass meine Mutter gestorben ist!? (Ուրեմն ճշմարի՞տ է, որ մայրս մեռած է), — ասաց նա կողկողագին ձայնով, ընկավ դագաղի վրա, պինդ գրկեց և թալկացավ:\n\nՊառավները առաջվա պես անշարժ և անզգա մտիկ էին անում այս սրտաշարժ տեսարանի վրա, — ոչ մի կարեկից խոսք, ոչ մի մարդասեր գործ: \nՀինգ րոպեի չափ մնաց աղջիկը այդ դրությամբ: \nԵս արդեն սկսա երկյուղ կրելու, չլինի՞ թե աղջկան մեկ չար դիպված պատահի. ուժս մեկ արի, մոտեցա և սկսա մխիթարական խոսքեր ասելով` կամաց-կամաց ուշքի բերելու:\n\nԱռանց մեկ դիմադարձության աղջիկը հեցավ ուսիս վրա և ոտքի կանգնեցավ. արդեն երեսի վրա չէր երևում այն հուսահատ տխրությունը, որ քանի մի ժամանակ առաջ երևել էր:\n\nԻմ բախտից գերեզմանը խոր չէր փորած, մտա մեջը և նորից խնդրեցի կառապանին, որ ինձ օգնե դագաղը փոսի մեջ իջեցնելու: \nԵրկար ժամանակ ցրտումը կենալով` մատերս փետացել, անզգայացել էին. և երբ որ դագաղի օղակը բռնեցի` քիչ մնաց որ ձեռքես բաց էի թողնում, այնքան անզորացել էին մատերս: \nԱյս անգամ գերեզմանի մեջ ավելի դժվարությամբ իջեցրինք դագաղը, քան թե փոքր առաջ` մեռելակառքից. բայց ինչ և ինցե` երկու հոգի արինք այն, որ ուրիշ և առավել հաջողակ դիպվածներումը տասը-քսան հոգի են կատարում: \nՇեղ փոսի մեջ հազիվհազ տեղավորվում էր դագաղը, բայց և այնպես ես ստիպված էի նորա մեջ առաջ ու ետ շարժիլ, որ դագաղին վայելուչ դրություն տամ. ինչ որ ես այն ժամանակ քաշեցի` արյունածարավ թշնամիիս չեմ ցանկանում…\nՎերջապես ամեն բան կատարելուց հետո` դուրս եկա փոսեն, եռանկյունակս3 (այն ժամանակ տակավին սաստիկ արգելված էր ուսանողներուն գդակ հագնելը) լցրի հողով և առաջարկեցի աղջկանը, որ մոր վրա հող ածե: \nԱղջիկը հանեց ձեռքի թաթպանները և երեք անգամ լիքը ագուռով հող ցանեց մորը վրա. Auf wicdersehen, meine gute Mutter!4 ասաց հազիվ լսելի ձայնով, ծունր դրեց փոսի մոտ. գլուխը դրավ գետնին և սկսավ աղոթք անելու: \nՔամին, որ անդադար փչում էր, այն րոպեին այնպես սաստկացավ, որ հարյուրամյա եղևնիները սկսեցին շարժիլ, և նոցա ճյուղերից շատ եղյամ թափվեցավ և կիսով չափ ծածկեց աղջկանը. երանի չէ՛ր լինիլ, որ մի անգամով թաղել էի այս երկու թշվառականներն, որոնցից մեկը մեռած էր, մյուսը կիսամեռ: \nԱ՛խ, կան ուրեմն մարդուս կյանքումը այնպիսի րոպեներ, երբ նա մահը առավել մեծ երջանկություն է համարում, քան թե կյանքը... \nԿարդացո՛ղ, ինչո՞ւ զարմանում ես դու, որ ես այդ աղջըկանը մահ էի ցանկանում, դու որ արդեն սկսել ես նկատել իմ սերը դեպի նա, մի՞թե չես կարծում, որ այդ ցանկությունս խելացնորություն էր: \nԼսե՛ ուրեմն իմ արդարանալը: \nԵս` որ աչքես չէի բաց թողնում աղջկա ամենափոքրիկ շարժմունքը, մորը վրա հող ածելու ժամանակ տեսա նորա մատին մի ոսկյա մատանի, որ պարզ նշան է նորա հարսնախոսությանը: \nՉգիտեմ ինչո՛ւ, բայց այն րոպեին եթե աղջիկը տեղն ի տեղ մեռել էր` ես ինձի ամենաերջանիկ մարդը կհամարեի աշխարհիս երեսին: \nՀանկարծ թուլացավ կարեկցությունս դեպի նա. նախանձը արդեն սպրդել էր հոգուս մեջ. քանի մի ժամանակ առաջ ես կարծում էի, որ նորա միակ տերը և պաշտպանը ես եմ. բայց ոսկե մատանին ցույց տվավ, որ կա մեկ ուրիշը, որ առավել իրավունք ուներ նրա երախտագիտության. թերևս (կարծում էի) այս րոպեիս ծունր դրած մորը գերեզմանի առաջ` նա սոսկալի երդումներ է տալիս հավատարիմ մնալու յուր սրտի ընտրածին... \nԱյսպիսի անհիմն կասկածներով թունավորում էի հոգիս և պղծում էի այս վեհ րոպեներու մեծահանդիսությունը:\n\nԱղջիկը տեղեն վեր կացավ, արտասուքը սրբեց թիկնոցի փեշով, բայց գլուխը քարշ արած անդադար նայում էր ձյունաթաղ դագաղի վրա և մտքով մնաս բարև էր անում յուր մորը: \nՆորա երեսը նայելիս` միանգամայն ցրվեցան իմ սև կասկածանքը. մի՞թե կարծում էի մտքումս, այս անմեղ հոգին թաքցնել գիտե հոգու շարժմունքը, մի՞թե բացի այդ օրհասական մատանիեն ուրիշ ապացույց չէի կարող նկատել նորա վրա. եթե դա սիրում է` ո՞ւր է ապա նորա սիրո առարկան. ինչո՞ւ թողել է իր նազելիին բախտի կամացը և այս երկու ջատուկներու հոգացողությանը. եթե դա փեսա ունի` ինչո՞ւ ապա այս ցուրտ եղանակին այսպես աղքատ հալավ է հագած... այս անհիմն եզրակացությունները բավականին մխիթարեցին վրդոված երևակայությունս, ու ես նոր եռանդով սկսա հոգս տանել աղջկա վրա:\n\nՓոսի մոտ կար մեկ թի ու մեկ բահ. բահը ես առի, թին տվի կառապանին և միասին սկսանք գերեզմանը հողով լցնել: \nԱնհամբեր պառավները կամենալով շտապեցնել այս տխուր ծեսի վերջը` ոտերով հողը շպրտում էին գերեզմանի մեջ: \nԱմբողջ կես ժամ հազիվ կարողացանք փոսը լցնել: \nՊառավները չսպասեցին պաստորի գալուն և հեռացան մեզանից. կառապանը նմանապես գլխարկը հագավ ու գնաց իր բանին: \nՄնացինք ես և աղջիկը:\n\nԵկավ պաստորը, իր ձեռքը բռնած գրքից ի՛նչ ասես կարդաց, փոքրիկ մխիթարական ճառ ասաց ժողովրդին (այսինքն` ինձ և աղջկանը) իբր թե` մահը անհրաժեշտ ամենիս հասնելու է. առաքինին համբերում է, միայն ցնորամիտը հուսահատում է, և այլն, և այլն, և կարծելով որ աղջկա հոգու մեջ լիովին թափեց հոգեշահ բալասանը` ինքն իրմեն բավական, գնաց շարունակելու յուր կոչումն ուրիշ հանգուցյալներու վրա:\n\nՔամին սաստկագին փչում էր, գետնին նոր ընկած ձյունը հավաքում էր ու բարձր դեպի երկինք էր ձգում. գերեզմանատան շիրիմներու և ծառերու մեջ պտուտակվելով` հազար կերպ անճոռնի նվագներ էր հորինում, որ խիստ հարմար էր այսպիսի տխուր ժամին: \nԱրդեն ժամը երեքի մոտ էր. այլևս զորություն չկար վրաս ցրտին դիմանալու, երեսս պնդացուցի ու ասացի աղջկանը:\n\n— Օրիորդ, այսուհետև ոչինչ օգնել չէ կարելի ձեր ցավին` լալով և հուսահատվելով այստեղ. պետք է ձեր վրա ևս փոքր-ինչ հոգս անեք. եղանակը անտանելի ցուրտ է. ձեր վրայի թեթև հալավը հյուսիսի դառնաշունչ եղանակի համար կարած չէ՛... \nԵվ միտս չէ` էլ ի՞նչ դորա նման բաներ ասացի, որոնք խիստ անտեղի էին այսպիսի սրտաշարժ պարագայում:\n\nԱղջիկը աչքերը ցած խոնարհած պատասխանեց.\n— Այժմ ես չեմ կարող գտնել իմ կեցած տունը. տանտիկինս թողուց ինձ այստեղ և միտք չարավ, որ ես ամենևին չեմ ճանաչում Պետերբուրգի փողոցները. ամիս ավել չկա, որ այստեղ եմ:\n\n— Գոնե գիտե՞ք, ո՛ր փողոցումն է ձեր բնակած տունը:\n\n— Ո՛չ:\n\n— Ունի՞ք որևէ ծանոթ կամ բարեկամ:\n\n— Ո՛չ:\n\nԻ՞նչ անեի, ո՞ր քարին տայի գլուխս, ո՞ւր տանեի, ո՞րին հանձնեի այս որբուկ թշվառականին այնպիսի ապականված տեղումն, ինչպես որ Պետերբուրգն է, որի պիղծ շնչից խամրում, թառամում է ամենայն դալար հոգի:\n\nԻնչպես վերը ասացի, իմ բնակարանը Սմոլենսկի գերեզմանատան մոտերումն էր, ուրեմն շատ մոտ էր մեր կեցած տեղին:\n\n— Երթանք, — ասացի աղջկանը, գուցե աստուծո օգնությամբ մեկ բան կարողանամ մտածելու այս դժվար հանգամանքումն:\n\nՈւսանողին պատշաճ քաղաքավարությամբ` աջ կուռս առաջարկեցի աղջկանը և խնդրեցի, որ փոքր-ինչ շուտ ման գա և միասին գնացինք դեպի իմ կեցած տունը: \nԵրբ հասանք դրան մոտ` խնդրեցի նորան, որ փոքր-ինչ սպասե, խոստանալով որ շուտ հետ կդառնամ:\n\nՄտա ներս: \nԸնկերս մեջքի վրա պառկած անկողնակալի վրա, ձեռքերը գլխի տակ դրած, աչքերը դեպի վեր դարձուցած` աշխատում էր թուքը առիքին հասցնելու:\n\n— Էդ ի՞նչ ես անում, Հովհաննես, — ասացի նորա տարօրինակ պարապմունքի վրա ծիծաղելով:\n\n— Ոչինչ, մեկ սահաթ է որ` էս անպիտան տառաքանին ուզում եմ թքով ցած ձգել:\n\n— Մեկ պահ թող որսդ, լսե, բան ունիմ քեզ ասելու:\n\n— Ասա էլի, որսս քեզ ի՞նչ զարար է տալի. — ու նորից սկսավ թքերը բերնեն դեպի առիք արձակելու:\n\n— Մոտդ քսան կոպեկ չունի՞ս, — ասացի, թեև առաջվանե հաստատ գիտեի, որ «չէ» պիտի ասեր:\n\n— Ո՞ր քսան կոպեկն է քու ասածը, — պատասխանեց Հովհաննեսը զարմացած. — ես կարծում էի, հետդ գոնե վեց կոպեկ կբերես` երեքը ճրագի համար և երեքը` երկու գրվանքա սև հացի, մի՞թե չգիտես, որ երեկվանե մեկ կտոր հաց էր մնացել, որ այսօր առավոտը թեյի հետ կերա. ժամը 11-ից բերանս բան դրած չեմ. ես քու գալուն սպասում էի, ինչպես ջհուդները Մեսիայի գալուն. շաքար էլ չունինք. վերջի ծխախոտն էլ երկու ժամ առաջ քաշեցի պրծա:\n\nԱչքս դարձուցի դատարկ սենյակի չորս խորշերին, բացի քանի մի գրքե և համալսարանական ձեռագիրներես` ոչինչ չտեսա: \nԱչքս դարձուցի վրաս... ո՛վ սքանչելիք... խելացնորի պես դուրս թռա սենյակեն:\n\n— Միքայե՛լ, սպասի՛ր, բան եմ ասում, — ասաց ետևես Հովհաննեսը, բայց ես չսպասեցի նորա ասելու բանին, և երբ որ դուրսն էի` ականջիս հասնում էին խեղճ սոված ընկերոջս կողկողագին աղաչանքը, որ ետ դառնամ և լսեմ նորա խնդիրքը, որ ըստ երևույթին այս պիտի լիներ. «Ինչպե՞ս ճարենք փոքր-ինչ ճրագ, փոքր-ինչ հաց և փոքր-ինչ ծխախոտ», ուսանողի և ուսանողի նման մարդոց չափավոր պիտույքը աշխարհիս երեսին:\n\nԱվա՛ղ, իմ ականջը խլացել էր ու սիրտս փակվել էր ընկերոջս համար: \nՈւրիշ հոգացողություն ծնել էր մեջս, որ մինչև այն օրը ինձ միանգամայն չէր հայտնի: \nԵթե իմանայի, որ Նևայի խոր հատակումը քանի մի ռուբլի փող կա` առանց երկար միտք անելու, մահը գլխովս առած, կվազեի ու կհանեի...\nԳուցե՛ կարդացողը կհարցնի, թե ի՞նչ է պատճառը, որ ես խելագարի պես սենյակես դուրս փախա. ի՞նչ հույս ունեի ցավիս ճար ու դարդիս դարման անելու: \nԱհա՛, կարճ խոսքով մեկնեմ շտապով տնից դուրս վազելուս պատճառը:\n\nԳաբրիելի մոտ որ էի` դուրս գալիս սխալմամբ իմ հին կրկնակոշիկի տեղ` նորա նորը հագա ոտիս, և երբ որ աչքս ընկավ նորա վրան` գլխումս բան ծագեցավ: \nՀիմի հասկացա՞ք միտքս: \nԿարծու՞մ եք, թե ծախել էի ուզում. ոչ: \nԱռանց ծախելու ևս կարելի էր նորան դեպի բարին գործածել: \nԱյս տեղումը մեկ առօրյա սովորություն կա, որ ընդհանրապես տարածված է ուսանողաց և ուսանողի նման մարդոց մեջ. այդ սովորության անունը գրավ դնել է. զոր օրինակ, եթե գիտես, որ ծանոթիդ մեկը ունի ժամացույց, մատանի, կրծքի քորոց և այլն. եթե մեկ օր տեսար այդ ծանոթիդ առանց այդ իրեղենների` հենց իմացիր, որ հարցմունքիդ` թե «ո՞ւր է այս կամ այն ինչ առարկադ», պատասխան ստանալու ես «ուսում առնելու եմ տվել», որ ուրիշ խոսքով նշանակում է` թե «ջհուդի մոտ գրավ եմ դրել»: \nՀիմի հասկացա՞ք, որ ոտիս նոր կրկնակոշիկները միևնույնն էին, թե գրպանումս մանեթ կամ մանեթուկես ունենայի:\n\n— Գնա՛նք, — ասացի աղջկանը. աստված մեզ օգնեց, այժմ ամեն բան դեպի լավը կերթա:\n\n— Անմեկնելի շնորհակալ եմ ձեզնեն. ինչո՞վ արժանացել էի ձեր այդպիսի մեծահոգությանը, — ասաց նա այնպիսի քաղցր ձայնով, որ ես միանգամայն մոռացա այն չարչարանքը, որ կրել էի ամբողջ չորս ժամ` այս ցուրտ եղանակին բաց օդի տակ մնալով:\n\n— Կառապա՛ն, շո՛ւտ, — ասացի այնպիսի հրամայական ձայնով, որ ով գիտե ինքը հարուստ Լ... \nՄ...քը արտասանած չլիներ յուր կյանքումը:\n\nՄեկ ակնթարթում չորս հինգ կառապան վազեվազ եկան, մեկը մյուսի ձին պարսավելով և յուր ձիուն արագոտնությունը գովելով` առաջարկեցին յուրյանց ծառայությունը:\n\nԱրդեն մեկ ոտս սահնակի մեջն էր և մյուսը գետնին, որ ետևես մեկ ծանոթ ձայն կանչեց.\n— Միքայել, էս ո՞ւր, քանի վախտ ա հառա եմ տալի` չես լսըմ: \nԷս ի՞նչ ա իլել քեզ, հմպարտացել ես... էս ղուշը հորտեղա՞ն ես խփել:\n\n— Ա՛, Ալեքսան, դու ես...\n— Ախպեր, տրիստն ասեմ` հորսդ լավ ես արել...\n— Խնդրեմ, թող էդ խոսքերը, դրա վախտը չէ. քեզ մեկ ասելու բան ունեմ:\n\n— Հրամայի՛ր, մատաղ:\n\n— Ասա, պաժալստա (խնդրեմ), ո՞ւր ա կենըմ էն ջհուդը, որ գրավ ա վեր առնըմ, — ասացի, նորա Հաշտարխանի ոճին նմանեցնելով խոսակցությունս:\n\n— Վա՛հ, մոռացե՞լ ես. Большой мещанск-ումը в доме Глазунова, էնտեղ դվորնիքը շանց կտա: \nԻ՞նչ ա, գրավ տինելի պան ունես, ի՞նչ ա:\n\n— Հա՛, կոլոշներս ուզում եմ գրավ տինել:\n\n— Հե՞ր ես էնտեղ տանըմ, էս պոռտեռնի չէ՞ (ասաց ցույց տալով գարեջրի խանութը). նրա տերը իմ ճանաչն ա, ուզո՞ւմ ես տանեմ, գրավ տինեմ նորա մոտ: \nԻնչքա՞ն է պետք:\n\n— Ինչքան շատ` էնքան լավ, — պատասխանեցի` ոտես կրկնակոշիկները հանելով և նրան տալով:\n\n— Էս խոմ թափ թազա կոլոշներ են. ո՛վ ա խաբար, բալքամ երկու կոլոր (մանեթ) տա. ի՞նչ ես ասըմ:\n\n— Լավ, էնքան ա, որ շո՛ւտ արա. վախտ չունիմ սպասելու:\n\n— Էս ղուշին հո՞ր... ես տանըմ, — ասաց եղալի աչքերով:\n\nԳարշելի թվեց այս լիրբ և անպարկեշտ հարցմունքը և մանավանդ այն կասկածը, որ առանց մեկ հիմնավոր պատճառի, ընկավ խեղճ որբուկի վրա:\n\n— Գնա՛, գնա՛ խելքիդ շատ զոռ մի տալ, բան ես անըմ` բան արա, թե չէ խո` գլուխդ քարը` առանց քեզ էլ յոլա կերթանք:\n\n— Ինչ փալանդ վեր քցար. քեզետ խոշտապ անել չի՞ կարելի, ինչ ա: \nԴա խո սոխ ա, պան չի հասկանըմ, քու գորա ի՞նչ:\n\nԲայց ես նորա փիլիսոփայությունը ընդմիջեցի` փոքր-ինչ անքաղաքավարի քռուշ տալով և շտապեցնելով դեպի գարեջրի վաճառանոցը:\n\nՔանի որ նա այնտեղումը գրավի համար հոգացողություն է անում` ես կաշխատեմ ընթերցողներիս կարճառոտ կերպով ի մոտո ծանոթացնել այս չնաշխարհիկ արարածի հետ, որի տեղական անունը տեսնատա է, որ կնշանակե նեղություն: \nԻ՞նչ մարդ է այս մարդը, ինչո՞ւ նորա մականունը այդպես է` կիմանաք հետագա տողերես:",
    "Օրես տասը-տասնըմեկ տարի առաջ` չգիտեմ ո՞ր քամին, ո՞ր տեղից և ի՞նչ նպատակով բերել ձգել էր Պետերբուրգումը այս հայ տղին: \nԵթե նորա խոսքերին հավատաս` դա առուտուրի մտքով, իբր թե, եկել է այստեղ. բայց ես, որ ի բնե այնքան դյուրահավատ չեմ, ճշմարիտը ասեմ` չեմ հավատում, որ նա միայն այդ բարի դիտավորությամբ եկած լիներ. առավել հավանականը այն է, իմ կարծիքով, որ այս պարոնը լսած կլիներ մայրաքաղաքի անթիվ անհամար զբոսանքը, որ հայաբնակ քաղաքներումը, ծանոթ բարեկամներե ամոթ քաշելով` գրեթե անհնարին է արձակ համարձակ վայելելը. լսել է, ո՞վ իմանա, թե ինչ զվարճություն է ազատ գլուխ մարդու համար, մանավանդ երբ որ փոքր-ինչ էլ փող կա գրպանումը, Պետերբուրգի բազմաթիվ և բազմատեսակ պանդոկները, հյուրանոցները, սրճանոցները և շատ ուրիշ անվանի և անանուն տեղեր քաշ գալը. լսել է, ո՞վ իմանա, Նևսկի պրոսպեկտի հռչակավոր անունը, նորա լուսավորված սալարկները (թռոթուար), ուր գիշեր ցերեկ ժվժվում է ժողովրդի բազմությունը... լսել է վերջապես, թե ինչպես շատերը եկել են այստեղ գրեթե մեկ շապիկով և քանի մի աբասիով գրպանումը և հետ են դարձել յուրյանց տեղը` հարստացած, փառք ու պատվի հասած (օրինակները քիչ չեն): \nԱվա՛ղ, Պետերբուրգի հռչակը շատ բախտախընդիրներու գլուխ է պտըտցրել, ուրեմն ի՞նչ զարմանք, որ մեր պարոնն էլ նույն փայլուն հույսերը աչքի տակ ունենալով, ճանկը ձգած կլիներ քանի մի թուման ու վազեվազ եկած հասած այստեղ` իր բախտը որսալու: \nԲայց խեղճը մոռացել էր, որ Պետերբուրգը ամենի համար միատեսակ հաջողակ չէ. նա չէ իմացել առաջվանե, որ բախտախնդիրները այս երկու հատկություններից մեկը պիտի ունենան, որ մայրաքաղաքումս բախտ կարողանան որսալ, որ է` ուստայություն և շնորհալի դեմք. Տարաբախտաբար իմ դյուցազնը (?) երկուսիցն էլ զուրկ էր: \nԵրևակայեցեք այսպիսի մի հրեշ. հասակը ոչ ավել ոչ պակաս` երկու գազ ու մի քառորդ, մարմինը չոր-չոր, բրդոտ, սև, մազերը նմանապես սև, բայց այնպես սև, որ առաջին անգամ տեսնողը դժվար կիմանա` բոշա՞ է դա, թե հայ. քիթը այնչափ մեծ, որ գրեթե գլխու երկայնության կես մասն է բռնում, ոտները ծուռ-ծուռ ու կարճլիկ, բերնի ատամներից շատերը մնացել են մուշտի կռվումը, ուրեմն խոսելիս դժվար է նորան հասկանալը, եթե սովորած չլիներ նորա արտասանության, զոր օրինակ շ, ժ, չ, ճ, ջ, ծ տառերը անտարբեր ս, զ, է արտասանում: \nԳիտե փոքր-ինչ ռուսերեն, հայերեն էլ խոսում է, վա՛յ էն հալին, թուրքերենիցն էլ միանգամայն անտեղյակ չէ՛. բայց խոսակցության ժամանակ բոլոր այդ լեզուները իրար հետ խառնելով կենդանի պատկերացնում է Բաբելոնի լեզվախառնության օրը: \nՏարիքը 30 — 35 է. ուղիղը չգիտեմ:\n\n\n\n\n\n\nԴորա բարքն ու վարքը երկու կողմ ունին` լույս և մութ. լույս կողմը այն է, որ մենք ճանաչում էինք դորան ինչպես մի խեղճ ու անբախտ հայ. երբեմն խղճալով վրան` ընդունում էինք մեր տուն մի գավաթ թեյ խմելու կամ մի կտոր հաց ու պանիր ուտելու: \nՄութ կողմը այն է, որ դորա մասին շատ զանազան կասկածելի լուրեր էին ման գալիս քաղաքի մեջ. չկարծեմ որ մեկ մարդ գտնվի, որ ճանաչում չլինի դորան: \nԲայց դա մի գովելի սովորություն ունի, զոր օրինակ` երբ որ մեկ տեղումը մի վատ գործ կատարեց (իսկ այդ շատ հաճախ է պատահում), որի համար անպատճառ պիտի պատժվի, թեկուզ սպանե` չի ասիլ որ հայ է, այդպիսի ձախող դիպվածներում իրան կնքում է (չը կարծեք ջրով ու մեռոնով) հույն, վրացի, բոշա, նաև ջհուդ: \nՇատ անգամ ծիծաղելով հարցնում ենք. «Ա՛տա, հե՞ր ես ազգդ ուրանըմ»: \n— «Վա՛հ, քու մատաղը կնամ ախր ինչո՞ւ եմ իմ ազգի անումը խայտառակըմ. լավն էն ա գռեքին ուշունց տան, նեժելի հային»: \nՎրայի հագածը սովորաբար միևնույնը չէ. այսօր եվրոպական շորեր է նորա հագածը, էգուց ասիական մին էլ տեսար թե՛ եվրոպականը և թե՛ ասիականը մի ծիծաղելի կերպով խառնած, զոր օրինակ ֆռակ, տակից առխալուխ, քաղքի լեն փոխաններ, գլխին չերքեզի փափախ, և ամենի վրայից` ռուսի գռեհիկի մուշտակ. ո՞ւր տեղից էր ճարում` միայն ինքը գիտեր: \nԵթե հարցնեիր` կարճ պատասխանում էր. «Ա՛տա, պանդ տես, օզի գելդի ապրանք ա»: \n(Նորա ծիծաղելիս միշտ միտքս էր ընկնում ռուսին հատուկ ասացվածքը «Доброму вору все в пору»...) Չգիտեմ ինչ խաղ էր խաղում ուրիշների հետ, բայց ուսանողներու համար մի հարկավոր անձ էր. փող չեղած ժամանակը` թեյ, շաքար, հաց, երշիկ, ծխախոտ այնպես գիտեր ճարել, որ մենք միշտ զարմացած էինք մնում. նմանապես գրավ դնելումը, բաներ ծախելումը մեծ հունար էր ցույց տալիս. բայց տերը փրկե, եթե լսել էր, որ մեկիս մեկը փող ունի, մինչև որ երեք չորս մանեթ չպոկեր` ձեռք չէր առնում: \nԱսացի, որ դորա տեղական անունը տեսնատա է: \nԲայց այդ դիպվածը թող ինքը պատմե և դորանով կպրծնի մեր թեթև գծագրությունը այս չնաշխարհիկ հայի վրա:\n\n«Ախպեր ջան, մեկ օր կալիս եմ Գաբրիել Բաղդանիչի տուն (էն վախտ նա հալա Միխակի հետ էր կենըմ), Վանյան էլ էնտեղ էր: \n«Հը, ասըմ եմ, հե՞ր եք գլուխներդ քաշ արել, հալբաթ որ պաներդ պուրթ ա, պլիկ (փող) չունեք»: \nԾեն չեն տալի: \n«Մեխակ, ասենք թե Վանյան` Վանյան ա, մեկ քասիբ տղա ա. Գավրիելն էլ օզի գելդի փողով ա ապրըմ, էսօր կա` էգուց չէ՛. դու հե՛ր ես անփող նստած... էնա դա, ախր ասըմ էիմ քեզ` թո՛ղ էտ քածին. ումբր արևդ կուտի նա. չէ, չէիր հավատըմ. հիմի տեսա՞ր որ Ալեքսանը սուտ չէր ասըմ: \nԱխր, մատաղ, ես գիտեմ էտ քածերի խասիաթը. մինչու որ վերջի շա՛պիկդ չի պուկիլ` կասի թե սիրըմ եմ, մեռնըմ եմ քեզ համար. ետովան անձեն փեշերը կհավաքի ու պոմինա՛յ կակ զվալի... էտ քու ազրայիլ շնորհքը, էտ քու սիրուն պատկերքը իմս իլեր` գիտե՞ս թե ինչ ռոլ կխաղայիմ էստեղըմը՛: \nԷնա չես հասկանեմ քու գինը, Մեխա՛կ — ու քածին փող տա՛լ. էտ խոմ, իստակ գիժություն ա...» — Է է է՛հ, զահլաներս տարար, էն կըմանից ծեն տվեց Վանիեն. տերտե՞ր ես, ինչ ա, որ մեր կլխին ավետարաններ ես կարթըմ. տեսնըմ ես, որ ոչ ոք մեզանից փող չունի, ամենքս էլ էսօր սաղ օրը պան չենք կերել, թամբաքուի հոտ էլ օթախըմը չիկա. քանց թե երկար պարապ քարոզ ես կարթըմ` լավ չէ՞ կընաս ուտելի բան ճարես մեզ համար: \n— «Էտա դա՛, — ասամ, հորվախտ փող կա` Ալեքսանին թափուկով եք տամ, տանից դուս եք անըմ, փող չիլած վախտին` Ալեքսանը լավ մարթ դառավ»: \nՇուն էին, գել էին, ամա էլի իմ հայ քրիստոնյաներն էին. կընացիմ, ախպեր, մեր տղերանց համար ուտելի պան ճարեմ: \nԿես սահաթ անցկացավ, յա չէ` տուն պերամ երեք գրվանքա հաց, եռասունատ եփած ձու, օսմուշկե չայ, էրկու գրվանքա շաքար, սուճուղ, էլ միտս չէ ի՞նչ պերամ... հա՛ թամբաքու էլ պերամ: \nՄեր տղերքը քաղցած գելերի նման ընկան վերես, մունչու ես կերթայիմ ու սուփրեն կպերեիմ, որ աղավարի ստոլի վրեն փռեմ, որ մարդավարի նստենք ուտենք... կամ` ի՞նչ տեսնեմ — ոչ հաց կա մեյդանըմը, ոչ սուճուղ. ատա՛, ծուն չկըճպած էին կերել, ա՛յ պան: \nԱտա՛ էսպես շշկլած մնացել էի: \nԷտ խո էտ, որ փորերի ճճուն մեքիչ հանդարտեցրին, Մեխակը հարցնըմ ա, թե որղա՞նց ճարեցիմ էտքան պանը: \nՀորտեղան հորտեղ միտըս եկավ ու ասացիմ` դուքանդարի հետ տեսնատա5 սարքեցիմ: \nԱխպեր, մեր տղերքը մեկ ծըծաղ են ծըծաղըմ, մեկ ծըծաղ են ծըծաղում, որ փորերը ուզում ա տռաքի, տեսնատա... խա՛ խա՛ խա՛ խա՛, տեսնատա ... խա՛ խա՛ խա՛ խա՛, տեսնատա՛... տեսնատա՛... էնքան ասացին, էնքան ծըծաղան, որ էտ օրվա օրից անումս մնաց տեսնատա»:\n\nՔանի մի րոպեից Ալեքսանը եկավ տվավ ինձ երկու մանեթ և ասաց, որ խանութպանը շատ թեթև տոկոս նշանակեց, այսինքն ամսական մանեթի գլուխ տասնհինգ կոպեկ: \nԵս շտապով շնորհակալություն արի նորան և հրամայեցի կառապանին, որ հասցեի ատյանը տանե:\n\n(Հասցեի ատյան ասելով ես ուզում եմ հասկացնել այն կառավարությունը, որ ռուսները կոչում են Адресный стол: \nՌուսաստանի մանրաքաղաքներումը չիկա այդպիսի կառավարություն. ուրեմն զարմանալու չէ, որ իմ կարդացողներեն քանիսը, որոնք երբեք չեն եղած մայրաքաղաքումը, չիմանան դորա ինչ լինելը: \nՀասցեի ատյան նշանակում է այնպիսի կառավարություն, ուր կարելի է գտնել մայրաքաղաքումս բնակող ամեն մի մարդու կեցած տեղը` եթե միայն գիտես այդ անձին անունը և մականունը):\n\nԵրբոր հասանք հասցեի ատյանը` հարցուցի, աղջկանը, ինչպես է անունը և մականունը:\n\n— Մարիա Վեռդեռ է, — պատասխանեց նա:\n\n— Այս րոպեիս կիմանամ, ասացի, ձեր բնակած տեղը և հետ կուգամ:\n\nՎազեվազ գնացի բարձրացա մինչի չորրորդ դստիկոնը (ուր է ատյանը) և իմացա, որ աղջկա կեցած տեղը Օֆիցերսկի փողոցումն էր Գամսի տանը №16. և որովհետև մեր այժմյան տեղեն շատ հեռու չէր, մանավանդ որ երկուսիս ոտներն էլ ցրտից փետացել էին, առաջարկեցի, աղջկանը մինչի նորա տունը ոտով (հետի) երթալու: \nԿառապանին արձակեցի, նորից կուռ կռի տվինք ու գնացինք: \nՍրճանոցի մոտից անցնելիս իսկույն միտքս եկավ` որ` ո՛չ ես և ո՛չ աղջիկը ամբողջ 7 — 8 ժամ շարունակ բերաններս բան չէինք դրել. անոթութենիցս վրաս զորություն չէր մնացել ման գալու, անդամներս միանգամայն թուլացել էին, խոսել անգամ դժվարանում էի:\n\n— Կարելի է դուք մեկ բան կկամենայիք անուշ անելու, — ասացի աղջկանը, քայլերս պինդ դեպի սրճանոցը ուղղելով:\n\n— Ուտելու այնքան ախորժակ չունիմ, — ասաց նա, բայց սաստիկ ծարավ եմ, ինձ շատ կպարտավորեցնեիք, եթե մի բաժակ ջուր ճարեիք խմելու:\n\nՄտանք սրճանոցը6: \nՍպասավորին հրամայեցի, որ նախ և առաջ մեկ բաժակ լիմոնադ բերե և ապա մեկ-մեկ գավաթ սուրճ և մի հատ ծխաթուղթ: \nԵրբ որ սպասավորը բերեց-դրավ այդ ամենը սեղանի վրա ու ինքը գնաց, խնդրեցի աղջկանը, որ նստե բազմոցի վրա և ինքս նորա մոտ աթոռի վրա նստա:\n\n— Ներեցեք համարձակությանս, օրիորդ, ես կամենում եմ մի քանի բան հարցնել ձեզանից, — ասացի նորան գերմաներեն (սենյակի մեջ ոչ ոք չկար):\n\n— Հարցուցե՛ք պարոն, — ասաց աղջիկը ամոթխածութենեն աչքերը ցած խոնարհած:\n\n— Դուք, ինչպես նկատում եմ, այս տեղացի չեք, կարո՞ղ եք ինձ, ասել, ո՛րն է ձեր մայրենի երկիրը և դուք ո՛վ եք...\n— Ես շվեյցարացի եմ. ամիս ավել չի կա, որ ես և մայրս այստեղ էինք եկել:\n\n— Ինչո՞ւ թողիք ձեր երկիրը ու այստեղ եկաք:\n\n— Հայրս կանչել էր մեզ:\n\n— Ո՞ւր է այժմ ձեր հայրը:\n\n— Մեր Պետերբուրգ հասնելից ութ օր առաջ մեռել էր նա այստեղ, նույնիսկ սենյակի մեջ, ուր մայրս վախճանվեցավ. — ասավ նա խորը հոգոց հանելով:\n\n— Ի՞նչ գործի էր այստեղ ձեր հայրը:\n\n— Նորան մեկ հարուստ ռուս իշխան` անունը Լ... հրավիրել էր կալվածքը կառավարելու: \nՀայրս կես տարիի չափ մնաց այստեղ, իշխանը շատ սիրեց հորս նորա հավատարմության և բանիբունության համար, և վերջապես առաջարկեց, որ յուր գերդաստանը ևս բերել տա և խոստացել էր ապահովեցնել մեր ապագան: \nՀայրս նամակ գրեց մեզ, շատ գովեց Ռուսաստանը և նորա կառավարությունը, մանավանդ այն հակամիտությունը, որ ռուսները ունին դեպի արևմտյան ժողովուրդը: \nԹեպետ հորս հրավիրական նամակը ստանալով մենք շատ ուրախացանք, բայց ոչ առանց ափսոսալու թողինք մեր սիրական հայրենիքը. ինչու որ մենք շատ մարդոցմե լսել էինք, շատ գրքերու մեջ կարդացել էինք Ռուսաստանի ցուրտ օդի, անպտուղ երկրի և անկիրթ ժողովրդի մասին անհաճո լուրից և միայն այն միտքը, որ մեր սիրուն հայրենիքը պիտի փոխենք այդ օտար, անհյուրընկալ երկրի հետ, միայն այդ միտքը, ասում եմ, սոսկացնում էր իմ և մորս կանացի երևակայությունը: \nԵվ հիրավի, ո՞վ պիտի տար մեզ մեր կանաչազարդ դաշտերը, մեր ազատ սարերը, մեր խոխոջուն վտակները, մեր անամպ և կապուտակ երկինքը և վերջապես` մեր հյուրասեր և մարդասեր ժողովուրդը (այս խոսքերը լսելիս միտքս եկավ մեր սիրուն Հայաստանը, որ միայն գրքերից էի ճանաչում). ո՞վ կուտար ա՛խ... խոսքը չկարողացավ վերջացնել, սիրտը մղձկեցավ, աչքերը կարմրեցան և լցվեցան արտասուքով... ա՛խ, ինչո՞ւ չի լսեցինք մեր սրտի նախազգացմանը, ինչո՞ւ թողինք մեր հայրենիքը... ի՞նչ էինք պտրում անհայտ երկրումը պանդուխտության մեջ: \nՊարո՛ն, ներեցեք ինձ, որ ես չկարողացա զսպել հոգուս կսկիծը, հասկացեք իմ դառն վիճակը և ներողամիտ եղեք փոքրոգությանս, որ ես ցույց եմ տալիս այս հուսահատ դրության մեջ: \nԽելքս թռնում է գլխիցս, քանի որ միտք եմ անում` թե ի՞նչ պիտի լինի իմ վիճակը այսուհետև:\n\n— Դուք ազգական ունի՞ք ձեր տեղումը:\n\n— Ոչ, իմ հայրը գաղղիացի վարատական էր7: \n1830 թվականի հեղափոխության ժամանակ նա փախավ յուր դահիճներու ձեռքեն. բոլոր ինչքը ու կալվածքը թողավ Գաղղիայումն ու գնաց բնակեցավ Շվեյցարիու Բազել քաղաքումը: \nԱյնտեղ առաջին անգամ ծանոթացավ մորս հետ, որ մի աղքատ, բայց համեստ որբուկ էր, որ յուր օրական ապրուստը կար ու ասեղովն էր ճարում: \nԻնչպես տեսնում եք` ես աշխարհիս երեսին անտեր որբ եմ. երեք օր առաջ վերջի նեցուկս կորցրի այս անծանոթ տեղումն: \nՀիմի հավատո՞ւմ եք, որ ես իրավունք ունիմ ինքս ինձի ամենաթշվառ մարդը կարծելու:\n\n— Մի՛ այդքան հուսահատվիք, — ասացի նորան, — ամեն տեղ կան բարի մարդիկ. աստծու աչքը որբերու վրա միշտ հովանավոր է: \nԵս չեմ ասում, որ ձեր ներկա վիճակը թշվառ չէ, արտասվալի, սոսկալի չէ, ո՛չ. բայց միտք բերեք ձեր մորը, քանի որ նա ձեր սիրական հորը չէր ճանաչում, ինչպե՞ս էր ճարում նա յուր ապրուստը... \nԻհարկե, դուք էլ նույն համեստ հնարով կարող եք պարկեշտ վիճակ վայելելու: \nԳուցե՛ դուք ևս կարողանաք... — ասացի, բայց խոսքս վերջացնելու չհամարձակեցա. աչքիս տակով նայեցա աղջկա երեսին, երկուսիս աչքերը իրար հանդիպեցան, երկուսս էլ շփոթվեցանք ու աչքներս խոնարհեցինք:\n\n— Անուշ արեք ձեր գավաթով սուրճը, թե չէ` կսառի, — ասացի նորան, կամենալով այդ շփոթը փարատելու, ու ինքս կպցրի ծխաթուղթը ու սկսա քաշել ու խմել: \nՓոքր լռելուց հետո` աղջիկը հարցուց ինձ.\n— Դո՞ւք որտեղացի եք, ներեցեք հետաքրքրությանս, բայց ինձ երևում է, որ չպիտի ռուս լինիք:\n\n— Ձեր կարծիքը ուղիղ է. ես էլ ձեզ պես պանդուխտ եմ այստեղումը. ես ազգավ հայ եմ:\n\n— Ուրեմն մենք երկուսս էլ մի կրակով ենք այրվում, — ասաց նա ժպտալով, հետո ավելացուց. ձեր անունը ինչպե՞ս է:\n\n— Միքայել է անունս, մականունս Վայելչյան, — պատասխանեցի ու վիրավորված ձեռքես հետ արի նորա տված թաշկինակը և առանց մեկ խոսք ասելու մատով ցույց տվի ասեղնագործած M. V. տառերի վրա: \nԴուք չե՞ք զարմանում, որ իմ և ձեր անվան և մականվան սկզբնատառերը միևնույնն են. չե՞ք կարծում, որ այստեղ մի գաղտնիք կա, որ նախասահմանությունը առ ժամանակ մի թաքցնում է մեզանից:\n\n— Ինձ էլ այդ տառերը միշտ առեղծական ու խորհրդավոր են երևել. ես միշտ աշխատել եմ այդ երկու տառերի մեջ իմ վիճակի որոշումը գտնելու: \nՄեկ բան ասեմ` չե՞ք ծիծաղիլ վրաս: \nՄի օր (դեռևս այստեղ չէինք եկել) մայրս եկեղեցի էր գնացել, տանը մնացել էի ես ու մեր պառավ աղախինը. այսպես մենակ նստած սենյակումը աչքս երկու տառերի վրա դարձուցած` ըստ սովորությանս աշխատում էի զանազան հարմար բառեր պտրտելու. շատ կերպ համառոտ նախադասություններ կազմեցի այդ երկու տառի վրա, բայց ոչ մինը ինձ հավան չեկավ, վերջապես երկու խոսք միտքս եկան, որ պինդ տպավորվեցան երևակայությանս մեջ և այդ օրհասական ժամեն միտքես դուրս չեն գալիս, և ասես թե սարսափելով, բայց անհամբերությամբ սպասում եմ նոցա կատարվելուն:\n\n— Ինչպե՞ս են այդ խոսքերը, — հարցուցի:\n\n— Այդ խոսքերը ֆրանսերեն են` Mort par venin (մահ թույնից). ու այնուհետև խելքս մտել է, որ իմ կյանքը թույնով պիտի վերջանա:\n\n— Թողեք, ի սեր աստուծու, այդ ցնորական նախազգացմունքը, որ կարող էր գալ միայն երեխայի գլուխը, և ոչ ձեզ պես կրթված աղջկա... բայց ի՞նչ կասեք ինձ, եթե ես այսպես մեկնեի` մադամ կամ Մարի Վայելչյան, — ասացի ծիծաղելով:\n\n— Այժմ իմ հերթն է ձեզ ասելու` թողեք խնդրեմ այդ ցնորական գուշակությունը, որ կարող էր գալ մի հաճոյախոս երիտասարդի գլուխը և ոչ ձեզ պես կրթված ուսանողին. — ասաց նա մինչի ականջները կարմրած, հետո ավելացուց, նայելով պատուհանին. Ա՛խ, տեր աստված, արդեն մութը կոխել է. պետք է տուն երթալ. ի՞նչ կկարծե տանտիկինս, որ ես այսքան ուշացա: \nԽնդրեմ, պարոն, ինձի ճամփա ձգեք մինչի բնակարանս, — ասաց ու վեր կացավ տեղեն: \nԵս, թեև ափսոսալով, բայց նմանապես տեղես վեր կացա, զանգակը խփեցի, ծառան եկավ, ինչ որ հարկն էր տվի իրան ու աղջկա հետ միասին դուրս եկանք սրճանոցեն:\n\n— Օրիո՛րդ, — ասացի աղջկանը, երբ որ արդեն փողոցումն էինք, — ի՞նչ միտք ունիք անելու:\n\n— Ես ինքս էլ մոլորված եմ այդ մասին և չգիտեմ, թե էգուցվա օրը... խոսքը չպրծավ: \nԲայց ես հասկացա նորա ասելուն ու մտքիս մեջ շարունակեցի, «չգիտեմ թե ի՞նչ ուտեմ և որտե՞ղ բնակվիմ»:\n\n— Եթե այդպես է` ուրեմն կընդունի՞ք իմ փոքրիկ օգնությունը, որ ես ի բոլոր սրտե ձեզ առաջարկում եմ: \nԱհա ձեզ մեկ մանեթ. մինչև էգուց ցերեկվա 12 ժամը ինչպես և իցե բավականացեք դորանով, մնացածը, աստուծով, մեկ կերպ կկարգադրենք:\n\n— Ախ, պարոն, ի՞նչ իրավունք ունիմ ձեր վերջին կոպեկը առնելու ձեզանից, ես գիտեմ, որ դուք ինքներդ չքավոր եք. տանն ևս ոչինչ չունիք, կարծում եք ես չնկատեցի՞, որ դուք ձեր ոտից հանեցիք ձեր կրկնակոշիկները ու ծախեցիք այն բոշային, որ ինձ օգնություն անեք: \nԵս չգիտեմ` կարող եմ արդյոք երբևիցե հետ դարձնել ձեզ նախ այն լավությունը, որ դուք ինձ արիք արդեն` ձեր կարողութենեն վեր զոհ բերելով:\n\n— Օրիո՛րդ, եթե այդպիսի խոսքեր կասեք` այդ կնշանակե, դուք իմ վրա շատ վատ կարծիք ունիք. մի՞թե դուք կարծում եք, որ ես մի թեթև և չնչին զոհի ևս ընդունակ չեմ, և վերջապես` որտեղի՞ց գիտեք, որ իմ ունեցած չունեցածը այդ կրկնակոշիկն էր. փառք աստծո, ես այնքան... ուզում էի ասել` հարուստ եմ, բայց չհամարձակվեցա այդպես լրբաբար ստելու և խոսքս կուլ տվի:\n\n— Եթե ինձ պատվում եք` մի՛ համոզեք ձեզանից զոհեր ստանալու:\n\n— Եթե իմ առաջարկած օգնությունը չընդունեք` այդ ասել է, որ ինձ հետ առհապայն ծանոթ մնալ չեք ուզում. կամքը ձերն է, — ասացի ձևանալով իբր թե սիրտս սաստիկ ցավել է նորա խոսքերից:\n\n— Ո՛չ, ո՛չ, պարո՛ն, ես չէի ուզում այդ ասել... բայց դո՛ւք. դուք էլ խո էգուցվա համար ուտելու բան չունիք, — ասաց նա այնպիսի հրեշտակական կարեկցությամբ, որ քիչ մնաց` մոռանալով նորա սուգը և ցավալի ներկա վիճակը` տեղն ի տեղ առաջարկեի սիրտս և ձեռքս (մի՛ զարմանաք և մի՛ դատապարտեք, իմ պատվական կարդացողներ, որովհետև այն ժամանակ ես տասնևինն տարեկան էի):\n\n— Խնդրեմ ինձ համար հոգս մի՛ անեք. եթե կամենում եք, որ ես ձեզ հետ սրտաբաց խոսիմ, ահա՛ լսեցեք: \nՃշմարիտ է, որ ես հարուստ չեմ, ո՛չ ռոճիկ և ո՛չ արդյունք ունիմ. ծնողքս նմանապես այնքան ունևորը չեն, որ կարողանային ինձ օգնել. բայց փոխարեն այդ ամենին` ես այնպիսի գանձ ունիմ, որ համարձակ կարող եմ անհատական անվանել, այդ գանձը — իմ բարեկամներն են, որոնք թեև այստեղ չեն, բայց մեկ տող որ գրեցի` իրանց վերջին ունեցածը ինձ կուտան: \nԱյժմ հավատում ե՞ք, որ ես այնքան աղքատ չեմ, որ երևում եմ արտաքին հանգամանքովս:\n\n— Ա՛խ, պարոն, դուք ինձ ստիպում եք մինչև կյանքիս վերջին շունչը ձեզ երախտապարտ մնալու. դուք ինձ ստիպում եք մեր ծանոթության հենց առաջի օրեն ձեզ ինչպես իմ հարազատ եղբայրը, ինչպես իմ մտերիմ բարեկամը ճանաչելու: \nԲայց և այնպես` ձեր օգնությունը ես միայն այս երկու պայմանով կընդունիմ, նախ` որ ինձ կխոստանաք, որ երբ ինքներդ կարոտության մեջ լինիք` առաջինը դեպի ինձ կդառնաք:\n\n— Ահա իմ ձեռքը, — ասացի ի նշան համաձայնությանս: \n— Այժմ մտիկ արեք. գրպանումս կա մանեթ ու տասնհինգ կոպեկ. այս տասնհինգ կոպեկով ես ինչպես որ լինի գիշերս կլուսացնեմ, էգուց եթե ստացա փող` լավ, թե չէ` կուգամ ու ձեզանից երեսուն կոպեկ կառնում. հոժա՞ր եք:\n\n— Հոժար եմ, — պատասխանեց աղջիկը:\n\nԱյս վերջին խոսքերը գրեթե նորա տան մոտ ավարտվեցավ:\n\n— Կամենա՞ք մտնել իմ բնակարանը, — հարցրեց աղջիկը այնպիսի անմեղությամբ և միամտությամբ, որ ամենակասկածոտ և բծախնդիր մարդու երկմտությունը կարող էր փարատել:\n\n— Ա՛խ, շատ կցանկանայի տեսնել ձեր ապրուստը, — ասացի նորան, նմանապես հեռի ամենայն պարսավելի մտքերե:\n\nԵրեկոն արդեն վրա էր հասել. մութ և ցեխոտ սանդուղքները չէին լուսավորված, ու մենք պատե պատ խարխափելով հազիվ գտանք նորա բնակարանը: \nԻնձ արդեն ծանոթ պառավներեն մեկը բացեց դուռը և ճրագը երեսիս մոտեցնելով` ուզեց իմանալ, թե ես ո՞վ եմ: \nԱղջիկը երկչոտությամբ բարևեց նորան. բայց պառավը սառը կերպով ընդունեց նորա ողջույնը ու հեգնությամբ փնթփնթաց.\n— Ա՛յ քեզ տրաքոց, մոր մարմինը դեռևս չի սառել գետնի տակ` աղջիկը արդեն սկսել է փողոցեն մարդիկ ներս բերելու:\n\nՓոխանակ պատասխանի` ես խստությամբ մատով սպառնացի պառավին ու հազիվ կարողացա զսպելու բարկությունս. բայց մոտեցա նորան ու կես ձայնով ասացի ականջին. «Եթե մյուս անգամ լսել եմ այդպիսի խոսքեր` իմացած լինես, որ բերնումդ մնացած երկու ատամն էլ դուրս կհանեմ. լսո՞ւմ ես, թե չէ. բախտավոր համարե քեզ, որ աղջիկը չհասկացավ քո ասած լիրբ խոսքերը, թե չէ հենց իմացիր որ պատուհանեն դուրս պիտի գլորվեիր»:\n\nՈ՛չ այնքան խիստ խոսքերս, որքան փայլուն կոճակներս ահ ձգեցին այս ռամիկ ռուս քավթառի սրտի մեջ: \nԱսացի ու իսկույն մտա աղջկա սենյակը: \nՍենյակը վայ էն հալին, լուսավորված էր մոմի աղոտ լույսով. երեք թե չորս կոտրատած աթոռ, մեկ հին սեղան, խորշումը մեկ պայուսակ. այս էին ահա նորա բնակարանի կահ կարասիքը: \nԲայց այս աղքատ կեցության մեջ ինձ զարմանալի թվեց մի պատվական ընկուզի փայտե շինած դաշնամուր` երևելի Վիթեռի ձեռագործը:\n\nՀանեցի թիկնոցս ու նստա աթոռի վրա. աղջիկն ևս նստավ փոքր ինչ հեռու ինձանից: \nՍկսա աչքս պտտացնել սենյակի չորս պատին: \nԱղջիկը կամենալով խզել այս լռությունը, ասաց.\n— Դուք զարմանում եք, կարելի է, որ այստեղ չեք տեսնում ո՛չ մահճակալ, ո՛չ անկողին, ո՛չ բարձեր և շատ ուրիշ առարկաներ, որոնք ոչ միայն հարկավոր, այլև կարևոր են ամենաթշվառ մարդուն. մի՛ զարմանաք, դուք արդեն ունիք իրավունք իմ ամեն հանգամանքը տեղյակ իմանալու. ես ձեզ, ինչպես իմ հարազատ եղբորը, ամեն բան մանրամասնաբար կպատմեմ: \nԱյսօր առավոտ այդ ամեն բաները կային այստեղ, բայց դագաղագործը մինչև որ վեց մանեթը չառավ` չհոժարեցավ մորս դազաղը տալ. նույնպես մեռելակառքի տերը մինչև առաջվանե չի ստացավ ութը մանեթը` չհոժարեցավ մորս թաղել տանելու: \nՄորս մահից հետո մնացած ամեն բաները նոցա տվի, միայն թե ինձ օգնեն վերջին պարտքը հատուցանելու խեղճ ծնողիս:\n\nՀետո իմացա, որ առավել քան թե հարյուր մանեթի բաներ առել էին գազան վաճառականները այս անփորձ աղջկանեն, բայց ի՞նչ կանես, անցածը չէր կարելի հետ դարձնել:\n\n— Ի՞նչ պատահմունքով ապա մնացել է այս գեղեցիկ դաշնամուրը, հարցուցի աղջկանը:\n\n— Ա՛խ, պարոն, մի՛ հարցնեք. այս օտար տեղումն որ բնակում էինք ես և մայրս` դա մեր միակ մխիթարությունն էր աշխարհքիս երեսին. ես չի խնայեցի ո՛չ հալավներս, ո՛չ զարդերս, ո՛չ գրքերս, ո՛չ անկողինս, բարձս, վերմակս, վրայիս տաք թիկնոցը անգամ տվի առանց ափսոսալու, միայն որ քանի մի օրով ուշ երթա ձեռքես այս սիրական դաշնամուրս, իհարկե վաղ կամ ուշ դա էլ գնալու է ձեռքես, երբ որ կարոտությունը կստիպի, բայց ես ինքս ինձի խոսք եմ տվել, որ այս ոսկե մատանին որ մայրս մեռնելու րոպեին մատից հանել ինձ էր տվել, առավել շուտ ծախեմ, քան թե այդ դաշնամուրը... \nՏեր աստված, մի՞թե պիտի հասնե այն թշվառական օրը, երբ մորս վերջին հիշատակը պիտի...\nԵրբ իմացա, որ մատանին յուր մորը տված հիշատակն էր և ոչ նորա հարսնախոսության նշանը` այնպես հանդարտեցա մտքով, որ ասես թե մեջքիս վրայեն մեկ ծանր բեռ ցած դրի:\n\n— Մի՛ վախենաք, ասացի, աստված մինչև այդ աստիճան չի հասցնիլ, իմ սիրտը վկայում է, որ դուք շուտով պիտի ազատվիք այդ թշվառ վիճակեն, և պիտի ազատվիք` ազնիվ ու գովելի հնարով:\n\n— Աստվա՛ծ տա, որ ձեր սրտի վկայությունը կատարվի: \nՊարո՛ն Միքայել, եթե ես այսուհետև էլ աստվածանից գոհունակ չլինեմ, ե՞րբ ապա պիտի կարողանամ նորա ողորմությունը ճանաչել. կարո՞ղ էի ես կարծել, որ այս անծանոթ երկրումը, ծնողներես զրկված, աղքատ, անտեր, որբ մնացած` հանկարծ կգտնեմ ձեզ պես անձնանվեր բարեկամ. — ասաց ու ձեռքը դեպի ինձ ձգեց: \n— Շնորհակա՛լ եմ, պարոն Միքայել, իմ ազնիվ բարեկամ. հավատացեք որ այսուհետև եթե սար ու ծովեր էլ բաժանեին մեզ` ձեր բարի հիշատակը մինչև ի մահս անթառամ պիտի մնար սրտիս մեջ:\n\nԱյս խոսքերը ինձ միանգամյան շփոթեցրին, պապանձեցրին, շնորհակալություն անգամ չկարողացա անել. խելացնորի պես շշկլվել մնացել էի: \nԵվ ի՞նչ զարմանք, այս առաջին աղջիկն էր, որ բացեց իմ առաջ յուր անբիծ և կուսական սիրտը, առաջին անգամն էր, որ հետս խոսեցան այն անխարդախ լեզվավ, որի ամեն մի խոսքն առանց երկմտության, առանց զննելու հավատում է մարդս: \nԱնիծելով անիծեցի և՛ ինքս ինձի, և՛ իմ բախտը, և՛ հազարումեկ դիպվածներ, որ պատճառ էին եղել ինձ` սիրտս բանալու անարժան սիրու և անգոսնելի ախտերի համար...: \nԱնագան, բայց արդյունավետ ստրջանք:\n\nՀանկարծ վրաս մահագուշակ տրտմություն եկավ. հոգիս, ասես թե, դժոխքի մեջ այրվում տանջվում էր. խղճմտանքը բարձրաձայն աղաղակում էր մեջս: \nԱյս աղջկա սենյակումը այլևս մնալը` նշանակում էր ոտնակոխ անել նորա կուսական սրբությունը...: \nԱռի եռանկյունակս, մոտեցա աղջկանը. աչքս չհամարձակելով նորա երեսին բարձրացնելու` սկսա մնաս բարով անել: \nԱղջիկն էլ վեր կացավ տեղեն, ձեռքը ինձ ձգելով, ասաց.\n— Արդեն գնո՞ւմ եք... կարող ե՞մ հուսալ, որ այս ձեր վերջին այցելությունը չէ... ե՞րբ կտեսնվինք, իմ հավատարիմ բարեկամ...\n— Ինչպես ասացի` էգուց ժամը 12-ին. բայց եթե ուշացա` երեկոյանը սպասեցեք, այսպես` յոթնին ութնին:\n\nՇտապով ձգեցի վրաս թիկնոցն ու խելագարի պես դուրս ընկա:",
    "Պարզկա գիշերվա ցրտությունը որ ճակատիս չի տվավ` ական թոթափել ցրվեցավ երևակայությանս խառնաշփոթ մտքերը: \nՎախենալով որ քրտնած մարմինս հանկարծ ցրտեն չի սառի` սկսա շուտ-շուտ և գրեթե վազելով առաջ գնալու: \nՄինչև բնակարանս հասնելու` չորս վերստի չափ տեղ պիտի անցնեի, բայց կարդացողիս հայտնի է, որ իմ բոլոր հարստությունը տասնհինգ կոպեկ էր. ուրեմն սահնակ վարձելու համար մտածելն անգամ խելացնորություն էր: \nԵս հավաստի գիտեի որ ընկերս մինչև այժմ անհամբերությամբ սպասում կլիներ ինձ (ժամը արդեն ութն էր երեկոյան), հուսալով որ նորա համար քաշելու և ուտելու բան կբերեմ հետս: \nԵս գիտությամբ առաջ քաշելու ասացի և ապա ուտելու, որովհետև ուսանողք և ուսանողի պես մարդիկ փորի քաղցածությունից այնքան չեն չարչարվում, որքան ծխախոտի ծոմ պահելից:\n\nԶարմանք երևույթ, ինչո՞ւ այդպես հզոր ազդեցություն ունի ծխախոտը այն մարդոց վրա, որոնք առավել են տված հոգու, քան թե մարմնու վայելքի: \nԱյդ չծխող մարդիկը չեն ճանաչում այն վայելքը, որ անուն չունի և որ բնական ազդեցությամբ հասկանում է պատանեկության հասակը, այն անգործունյա գործունեությունն եմ ասում, երբ հոգին, առ ժամ մի կոտրտելով մարմնու շղթաները` ազատ թռչունի նման թռչում, հեռանում, ճախրում է երևակայության աշխարհի անսահման գավառներու մեջ...\nԵրբ որ տանս մոտեցա` մտա մանրավաճառի խանութը, հրամայեցի խանութպանին որ տա երկու գրվանքա սև հաց, մեկ մոմ, երեք կոպեկի թեյ, չորս կոպեկի շաքար, մնաց մեկ կոպեկ. ծխախոտի համար փող չունեի: \nԿարոտությունը մայր է հնարից, ասում է առածը:\n\n— Ծխախոտ էլ ունի՞ս, հարցուցի:\n\n— Ինչպես չէ, ունիմ ձերդ ազնվություն, — ասաց sui generis8 քաղաքավարի խանութպանը. ո՞րն եք կամենում, ունիմ Միլլեռինը, Կաղիբեքինը, Պողոսովինը, քանի՞ հատ է պետք ձեր պայծառափայլությանը:\n\n— Թեկուզ տասը հատն էլ ինձ բավական կլիներ մինչև էգուց առավոտը. բայց տեսնում ես, սիրականս, բանը ինչ է. տնից դուրս գնալիս կարծում էի, թե գրպանումս շատ փող կա, բայց մի՛ ասիլ որ տասնհինգ կապեկից ավելի չունիմ հետս. ահա քեզ մեկ կոպեկ, մնացած իննը կոպեկը էգուց առավոտ լուս ու մութին կհասցնեմ քեզ ծառայիս ձեռքով. կհավատա՞ս ինձ իննը կոպեկ...\n— Համեցե՛ք, պարոն, համեցե՛ք, — ասաց միամիտ խանութպանը:\n\nԱրջը կապեցինք, ասացի մտքումս: \nՎեր առա գնած ապրանքըս և տասը հատ էլ Միլլեռի ծխախոտը և ուրախությունիցս պատերազմական մառշ սուլելով տուն գնացի: \nՆերս որ մտա, Հովհաննե՛ս, ասացի տա՞նն ես: \nՁայն չիկար: \nՀովհաննե՛ս, ասացի նորից ավելի պինդ ձայնով:\n\n— Հը՛մ, — ասաց քնած տեղից Հովհաննեսը, — Միքայե՛լ, դո՞ւ ես:\n\n— Ե՛ս եմ, ե՛ս, — պատասխանեցի. ինչո՞ւ մութ տեղումը պառկել ես, — հարցրեցի, մտքումս ծիծաղելով:\n\n— Ինձ լույս ո՞վ էր տվել, — ասաց խեղճ ընկերս:\n\n— Վե՛ր կաց. վե՛ր. քեզ համար հա՛մ ճրագ եմ բերել, հա՛մ հաց, հա՛մ թեյ:\n\n— Քաշելու բան ունի՞ս, — հարցուց քնաթաթախ ընկերս:\n\n— Դեռ վե՛ր կաց տեղեդ. արի՛ ճրագ վառենք:\n\n— Բռ՛ռռ, ամմա ցուրտ է հա, տանը, — ասաց Հովհաննեսը. դրսումը ինչպե՞ս է, էլի ցո՞ւրտ է առավոտվա պես:\n\n— Հա՛, կարծեմ որ մեկ բան էլ ավելի լինի, — պատասխանեցի ես:\n\nԱյդպես մի ժամ ավելի հյուսիսայգը սաստիկ վրդովում էր երկինքը (նկատելի է, որ այն ձմեռ հյուսիսայգները հաճախ էին երևում երկնքումը):\n\n— Ես կարծում էի, թե դու կես ճամփումը սառած կլինիս... \nԱ՛ տղա, ինչո՞ւ էսքան ուշացար... հա՛, էն ի՞նչ էր առավոտվա շշկլվածի պես տուն մտնելդ ու կապելու գիժի նման դուրս փախչելդ... ի՞նչ է եղել քեզ:\n\n— Դեռ էդ թողնենք, քեզ պատմելու շատ բաներ ունիմ:\n\nԼուցկիքը քսեցի պատին, վառեցի ճրագը: \nՀովհաննեսը ամենից առաջ ընկավ ծխախոտի վրա, հապճեպով պատռեց կապոցը, հանեց մեջեն մեկ հատը, առավ բերանը և ճրագին մոտեցրեց. մեկ կուշտ ներս քաշեց ծուխը և հետո ասաց, «Օխա՛յ, սիրտս տեղը եկավ. ա՛ տղա, ցերեկվա 11-ից մինչև այս րոպես առանց քաշելու էի, գիտե՞ս. թե որ մեկ-երկու էլ այսպես օրեր լինեն` ինձ համար խոլեռա պետք չէ, առանց նորան էլ կմեռնիմ»:\n\n— Մի՛ վախենալ, չես մեռնիլ. ինձ Մոսկովից գրում են, որ առաջին սուրհանդակով երեք գրվանքա Թիֆլիսի ծխախոտ կուղարկեն...\n— Գիտենք, գիտենք, վաղուց ենք լսում այդ մխիթարությունը, քեզ Մոսկովից շատ բաներ են ուղարկելու, — ասաց, ծաղրելով խոսքերուս վրա. — բայց մինչև այնտեղից քու ծխախոտը և շատ ուրիշ բաներ ստանալը` ես ու դու դեռ շատ օրեր պիտի անցնենք այսօրվա նման:\n\n— Հովհաննես, դու ինձ վիրավորում ես` երկբայելով իմ խոսքերին...\n— Ա՛խ, — ասաց Հովհաննեսը, խոսքս կտրելով, — ես չեմ երկբայում, որ քու ասածը ճշմարիտ է. բայց դու, դու ես խաբվում հույսերովդ:\n\n— Խնդրեմ` թողնենք այս խոսակցությունը, որ գրեթե ամեն օր կրկնվում է: \nԵկ առաջ ինքնաեռը դնենք, մեկ աղավարի թեյ խմենք, հետո քեզ հետ շատ բան ունիմ խոսելու:\n\n— Ա՛խ, Միքայել, գիտե՞ս ինչ, — ասաց Հովհաննեսը շտապավ խոսելով. քիչ մնաց, որ մոռանայի: \nՊահմալ մեկ սարսափելի երազ տեսա, երազումս իբր թե դու ու մեկ աղջիկ խոր փոսի առաջ կանգնած` պար էիք գալիս: \nՄիքայե՛լ, ասում եմ, ի՞նչ տեղ ես գտել պարելու, չե՞ս տեսնում առջևիդ փոսը. դու իմ խոսքին ուշք չէիր դնում ու առաջվա պես պար էիր գալիս: \nՀանկարծ աղջիկը դուրս պրծավ գրկիցդ, մոտեցավ փոսի ափին, մեկ հետ շուռ եկավ, նայեցավ երեսիդ ու թռավ փոսի մեջ: \nԴու լեղապատառ վազեցիր, մեկ պինդ աղաղակեցիր, ու նորա հետնեն գլորվեցար, բայց հետո կամաց կամաց վեր բարձրացար` կարծես թե թևեր ունեիր ու տխուր եկար կայնեցիր մոտս: \n— Ի՞նչ եղավ աղջիկը — հարցրի: \n«Կորավ փոսի մեջ. չի գտա նորան» ասացիր դու: \nԵս վախիցս զարթնեցա: \n— Փոքր ինչ լռելից հետո` ասաց ընկերս: \n— Ի՞նչ պիտի նշանակե այս երազը:\n\n— Օրը բարի է, երազն ի բարին կատարի, — ասացի ծիծաղելով և միտքս բերելով Մոսկվայումը տպած օրացույցի իմաստուն հեղինակներին:\n\n— Հանաքը դեն` երազները երբեմն կատարվում են, գիտե՞ս, — ասաց իմ միամիտ ընկերը:\n\n— Իհարկե կատարվում են, — ասացի. զոր օրինակ` քանի մի օր առաջ ես էլ էի մի երազ տեսել. երազումս իբր թե ձեռս տանում եմ գրպանս և ի՞նչ տեսնեմ. բուռ բուռի քամակից ոսկիներ եմ հանում, այնքան հանեցի, որ ձեռս հոգնեցավ, բայց շուտ զարթեցա: \nԱռավոտը աչքերս որ բացի` խանութպանը իր տղան էր ուղարկել մեր առած ապրանքի փողը պահանջելու: \nԼավ մեկնություն չէ՞ր իմ տեսած երազին…\n— Չգիտեմ, Միքայե՛լ, ի՞նչ պատասխան տամ այդ խելոք խոսքերիդ. թե ինձ հարցնես` իմ կարծիքն այն է, որ երբեմն երազը կատարվում է:\n\n\n\n\n\n\n— Իհարկե կատարվում է, ո՞վ է ասում, թե չէ կատարվում, զոր օրինակ` քնած ժամանակ մարդ ինչ ասես երազ է տեսնում, առավոտից մինչև երեկո մարդուս ինչ էլ որ հանդիպի` այդ երազի կատարումն է, — այդպես չէ՞: \nԵս հազարից ավել անգամ երազումս ջուր տեսած կամ. երբեմն վատ` երբեմն` ոչինչ համբավ չեմ լսել, այլ անակնկալ փող եմ ստացել, իսկ երբեմն ունեցածս էլ ային օյին բանի տվել, փչացրել եմ, երբեմն կուշտ-փոր ճաշի եմ մեծարվել, իսկ երբեմն ամբողջ օրս քաղցած ու առանց ծխախոտի եմ անցկացրել, ինչպես որ դու այսօր: \nԵրևի թե դու էլ երեկ երազումդ ջուր էիր տեսել, — ասացի ծաղրելով նորա վրա:\n\n— Է՛հ, Միքայել, քեզ հետ խոսել չի կարելի, դու միշտ մեկ պատճառ կգտնես վիճելու կամ մեկի վրա ծիծաղելու: \nԹողնենք երազը, հիմի դու պատմի ի՛նչպես անցուցիր օրդ:\n\nԵս նորան ամեն բան մանրամասնաբար պատմեցի, միայն թե աղջկա կեցած տեղը չհայտնեցի:\n\n— Օ՛օ՛օ՛, մեր տղա, ինձնից թաքուն թաքուն սեր ես վայելում: \nԷն ա, ասում էի, էս ի՛նչ է իլել մեր Միքայելին, խելքը տանուլ է տվել, ի՛նչ է:\n\nԲայց ինքնաեռը սկսավ ուրախ ուրախ խշխշալ ու եռ գալ ու միտքերս ձգեց, որ մենք առավոտվանե ի վեր կարգով բան չէինք կերել, վեր կացա տեղես, թեյամանի մեջ թեյ ածեցի և վրան եռջուր` ու դրի ինքնաեռի վրա: \nՀաց ու շաքարը կոտորեցի ու երկուսս նստանք աղավարի ճաշ ու ընթրիք վայելելու:\n\n— Նո՛ւ, Միքայե՛լ, լավ չարչարվեցա, այսօր, — ասաց Հովհաննեսը, սև հացը թաթախելով թեյի մեջ ու Շարա նահապետի ախորժակով ուտելով, լավ չարչարվեցա, ավելացուց. եթե աստված վրաս քուն չի բերեր` չգիտեմ ի՛նչ պիտի լիներ իմ հալը:\n\nԵս էլ Հովհաննեսից պակաս քաղցած չէի, թեև ճշմարիտ է սրճանոցումը փորիս ճճուն փոքր ինչ հանդարտեցրել էի, բայց մեծ մխիթարություն չէր մեկ գավաթ սուրճը և նորա հետ երկու-երեք հատ պաքսիմատ ստամոքսի համար, որ նույնքան կուշտ ճաշի երես էր տեսնում, որքան մայրաքաղաքս, աշնան օրերումն, արեգակի երեսը: \nԲայց այդ իմ առտնին գաղտնիքն է և կարդացողին հետաքրքրական չէ իմ ներքին հանգամանքն իմանալը…\n— Ետո՛, Միքայել, էլ ի՞նչ նոր բան կասես, — ասաց ընկերս երեք բաժակ թեյ խմելից և հինգ շերտ հաց ուտելից հետո:\n\n— Ի՞նչ նոր բան ասեմ, ասելու բան շատ կա, — նոցա կատարելն է դժվար: \nՄեկ որ` սիրահարված եմ, ինչպես տեսնում ես, երկրորդ որ` աղջկանը խոսք եմ տվել էգուց անպատճառ մեկ հնար տեսնեմ նորան օգնելու, երրորդ…\n— Միքայել, խոսքդ շաքարով կտրեմ, — սերը լավ բան է, ով է ասում, մանավանդ սերը անմեղ, անարատ աղջկան` ինչպես որ քու նոր ծանոթն է, բայց, հոգիս, դու միտք արա, որ այդ սերը մեծ զոհեր է պահանջում, որի համար ունի՞ս արդյոք դու և՛ նյութական, և՛ բարոյական զորություն: \nԱշխարհքումս շատ թշվառականներ կան, որոնցմե եթե 9/10 մասը անարժան ևս լինի կարեկցության, գոնե 1/10 մասը արժանի է, որ մենք մեր կյանքը զոհեինք և նոցա դարդին դարման անեինք: \nԵղբայր, մի՛ մոռանալ որ` մենք Պետերբուրգումն ենք, մեր թեթև գլխու վրա հոգս անել չենք կարողանում, ո՞ւր մնաց, որ փափկասուն, կրթված և պարկեշտ աղջկա վիճակը ապահովացնենք... երբ որ դու խոստացար այն աղջկան քու օգնությունը` երևի կարծում էիր որ... \nԼ... \nՄ…-ի որդին ես. բայց մոռացել էիր, որ այս օրվա օրս հույսդ Մոսկովի բարեկամներուդ վրան է, — ասաց հեգնաբար:\n\n— Այդ խոսքերովդ ի՞նչ ես ուզում ինձ հասկացնել, — ասացի բարկանալով. — կամենում ես, որ ես նորան կույր բախտի կամքին թողնեմ, որ աղջիկը քանի մի ժամանակ քաջությամբ կռվելով աղքատության և ամեն կերպ զրկանքի հետ, ի վերջո ամենայնի յուր վիճակը բարվոքե` բարոյականը զոհելո՞վ... հա՞, ա՞յդ է քու ցանկությունը, ա՞յդ է ինձ տալու բարի խորհուրդդ…\n— Կամա՛ց, կամա՛ց, մի այդքան տաքանալ, արյունդ կպղտորես, քեզ ով ասաց, որ ես քու սրտի ընտրածին այդպիսի վիճակի եմ ցանկանում հասցնել. իմ կարծիքը այն է, որ դու ուրիշ հնար գտնես, առանց քեզ ծանրություն տալու` նորան այդ նեղ դրությունից ազատելու: \nԴու ասացիր, որ նա կրթված է: \nԻ՞նչ է նորա կրթությունը, գիտե՞ արդյոք լեզուներ, երաժշտություն, ասեղնագործություն, որ կարողանա մեկ տեղ դաս տալ, վարժապետություն անել և կամ վերջապես մեկ հարուստ գերդաստանում մանր երեխերքի դաստիարակուհի դառնալ:\n\n— Ես նորան քննություն չեմ արել, բայց հավաստի եմ, որ դաստիարակուհի դառնալու համար գիտություն ունի. բայց ես առաջ աջ ձեռս կդնեմ դահճի սրի տակ, և ապա թե խորհուրդ կուտամ նորան այստեղումը դաստիարակուհի լինելու: \nԴու գիտե՞ս այստեղի դաստիարակուհիների վիճակը: \nՉգիտե՞ս. լսե՛ ուրեմն: \nՄատաղահաս և անփորձ աղջիկը մտնում է օտար գերդաստան. նորա պարտավորությունն է մանր երեխերքին ոչ միայն ուսումն տալ և դաստիարակել, այլև նորա ծնողաց հրամանով երես առած տղերքի ամենաչնչին կամքը կատարել. նա ստիպված է նոցա հետ փողոցե փողոց ման գալ, նոցա ամեն հիմար շարժմունքին պատասխանատու լինել. տղան ցած ընկավ, վրայի հալավը կեղտոտեց` դաստիարակուհին է մեղավոր, տղան աչքածակություն է անում, չափից ավելի է ուտում, հիվանդանում է ու սկսում տնքալ` ո՞վ է մեղավոր, դաստիարակուհին. հետո տանտիկնոջ խելքը մտնում է երթալ խանութե խանութ, փողոցե փողոց քաշ գալու` ո՞վ պիտի ընկերակցի նորան շան պես, — դաստիարակուհին. այդ ևս բավական չէ. տանտիկնոջ տանը չեղած ժամանակը` նորա պատվական ամուսնի ձանձրությունը փարատելու համար` էլի խեղճ դաստիարակուհին պարտավորված է նստել ու նորա հետ дурачки խաղալ: \nԷլի ուզո՞ւմ ես որ ասեմ, մոտեցիր ինձի (այդպիսի բաները միայն ականջին են ասվում)... հիմի հասկացա՞ր, բայց եթե ո՛չ` տնից ամոթով դուրս է ընկնում խեղճ դաստիարակուհին: \nԱյժմ ինքդ պարզ տեսնում ես որ ...ի և դաստիարակուհիի մեջ տարբերությունը շատ քիչ է. մեկի ամսական գինը 100-500, իսկ երկրորդին` 10-25 մանեթ: \nՀավատո՞ւմ ես ինձ այժմ, որ ես իրավունք ունեի ասելու` լավ է ձեռքս կտրեմ, քան թե այդ անարատ աղջկանը խորհուրդ տամ դաստիարակուհի դառնալու:\n\n— Թե այդպես է, ուրեմն արա՛ ինչպես որ գիտես, իհարկե ես քու հոգու ազնվությանը երբեք չէի երկբայում, բայց, դու էիր մեղքս գալիս, հիմի էլ ասում եմ` այնպես արա՛, որ հետո չփոշմանես:\n\n— Է՛հ, եղբայր, եթե մենք ազնիվ գործերումն էլ որ փոշմանինք` կնշանակե ավելորդ է աշխարհքիս երեսին մեր կենալը, մեղալամ, ասա, ջուրը ընկնենք էլի՛:\n\nՀովհաննեսը լուռ էր: \nԵրկրորդ ծխախոտը կպցրուց ու առաջ ու հետ սկսավ ման գալ սենյակի մեջ:\n\n— Հովհաննե՛ս, — ասացի, — դու շատ ժամանակ այստեղ ես, ուրեմն պիտի լավ ճանաչես այստեղի հայերուն. ասա, խնդրեմ, ովի՞ց կարելի է քանի մի ռուբլի կարճ ժամանակով փոխ առնել:\n\n— Ի՞նչ ասեմ քեզ: \nԹեև, ղորդ է, ես ինքս էլ շատ անգամ սաստիկ կարոտության մեջ եմ եղել, բայց քաշվել եմ հայերից օգնություն խնդրելուց, և ոչ ոք էլ նոցանից կարեկցություն չի ցույց տվել իմ վիճակին, թեև հագած շորերես դժվար չէր իմանալ իմ որպիսությունը: \nԵրևի թե սառ երկիրը ազդում է նոցա հոգու ջերմաչափին: \nԲայց դու փորձ փորձե, կարելի է, որ իմ նկատմունքը անհիմն են. հարուստ մարդիկ շատ կան` Բ...-ը, Գ…-ը, Դ...-ը և այլն:\n\n— Դու լսե՞լ ես, այստեղում մեկ հայ կա` մականունը Հովսեփյան, որ ասում են շատ բարեհոգի մարդ է, և ինչ հայ կուզե լինի, ամենին անխտիր օգնում է, արդյոք...\nԽոսքս բերանումս էր, որ դռնապանը բացեց դուռը, ներս մտավ` ձեռքին մի թուղթ բռնած. «Ձերդ ազնվություն, — ասաց ինձ, — ահա հայտարարություն ձեր անունով եկած. նամակատանից փող ունիք ստանալու»:\n\n— Փո՞ղ է, — հարցրեցի վազելով դեպի դռնապանը. — շո՛ւտ, շո՛ւտ, տուր այստեղ... շնորհակալ եմ: \nՁախ ձեռքով պինդ բռնած` աջ ձեռքովս դողդողալով կոտրեցի կնիքը, բացի և տեսա, որ Մոսկովից 30 մանեթ եմ ստանալու:\n\nԴռնապանը դուրս գնաց:\n\n— Հը, տեսա՞ր, — ասացի ուրախությունիցս թռչտելով, ինչպե՞ս է քու մարգարեությունը. կարելի՞ է երբեմն հուսալ բարեկամների վրա: \nԵս քեզ չէի՞ ասում, որ իմ բարեկամները ազնիվ տղերք են: \nՓա՛ռք աստուծու, այժմ ոչինչ բանից վախ չունիմ, ու այսուհետև կարող եմ պարզերես երթալ իմ Մարիի մոտ և ասպետի քաղաքավարությունով նորա ոտների մոտ դնել իմ բոլոր հարստությունը և ասել որ...\n— Բաս մեզ համար ոչինչ չի՞ մնալ, — հարցուց Հովհաննեսը խղճալի ձայնով:\n\n— Ա՛խ, ներե՛, հոգիս, ես միանգամայն շշկլվել էի. ինչպե՞ս կարելի է, որ մեզ համար ոչինչ չթողնեմ. իհարկե, որ մեզ համար էլ մասն կհանեմ այնտեղեն: \nՀենց որ փողը ստացա, նախ և առաջ կերթամ մեզ հարկավոր բաները կառնեմ, տուն կբերեմ, և ապա կերթամ իմ նազելիին ուրախացնելու: \nԼավ չէ՞:\n\n— Խիստ լավ է, խիստ լավ, — ասաց ուրախացած ընկերս, — ասա տեսնենք, ինչպե՞ս պիտի կարգադրես, ի՛նչ ու ի՛նչ բաներ պիտի առնուս:\n\n— Հայտնի բան է ինչ կառնում. կառնում տասը գրվանքա շաքար, մեկ գրվանքա թեյ, երկու գրվանքա ծխախոտ, սուրճ, երշիկ, պանիր…\tբոլորը բոլորը կառնում: \nՍև օրվա համար էլ մոտս կպահեմ հինգ մանեթ: \nԼավ չէ՞ կարգադրությունս:\n\n— Խի՛ստ լա՛վ է, խիստ լավ. մեկ մանեթ էլ ինձ կուտա՞ս:\n\n— Ինչի՞դ է պետք:\n\n— Նկարելու համար թուղթ չունիմ. մատիտներս էլ գրեթե մաշվել, պրծել են. էնդուր համար է, որ էս քանի օրերս ճեմարան չեմ գնում:\n\n— Հա, ինչո՞ւ չէ, մեկ մանեթ էլ քեզ կուտամ:\n\n— Այսօր կոշկակարը ու լվացարարը եկել էին, մեկը երեք մանեթ ու կես էր պահանջում, մյուսը ութսուն հինգ կոպեկ. ի՞նչ ես կարծում, պե՞տք է նոցա տալ, թե ո՛չ:\n\n— Իհարկե՛, իհարկե՛, անպատճառ կուտամ:\n\n— Մանրավաճառը գլուխս տարավ էս քանի օրը. երկու մանեթ յոթանասունհինգ կոպեկ էլ նորան պետք է տալ:\n\n— Ի՛նչ ասել կուզե՛, որ նորան էլ անպատճառ պետք է տալ. գիտե՞ս խո` եթե նորա աչքը մեկ անգամ վախեցավ` շատ օրեր ծոմ կպահենք:\n\n— Կաթ ծախող կնիկը նմանապես պահանջում էր հիսուն կոպեկը:\n\n— Անպատճա՛ռ կուտամ, անպատճա՛ռ, չի կարելի չտալ, մեկ որ խեղճ կնիկ է, հենց մեկ էն կովն է որ շատ անգամ թեյ ու շաքար չունեցած ժամանակներիս, գիտես խո, նորա բերած կաթովն էինք օրներս անցկացնում, ումին տամ չտամ` դորան անպատճառ կուտամ:\n\n— Խա՛-խա՛-խա՛, — ծիծաղեցավ ընկերս. եթե այդքան ճիշտ հաշիվ կտեսնես, ասաց, — բաս մեծ զոհ չես բերիլ սրտիդ ընտրածին:\n\n— Ինչո՞ւ, — ասացի զարմացած, — երեսուն մանեթը քի՞չ փող ես կարծում:\n\n— Երեսուն մանեթը այն մարդու համար քիչ փող չէ, որն որ ամեն ամիս ավել պակաս գրեթե էլի այդքան է ստանում. բայց քեզ համար, որ ներկայիդ և ապագայիդ բոլոր հույսը այդ է` ոչինչ բան է երեսուն մանեթը, մանավանդ որ այժմ դու կես տնավորված ես:\n\n— Է՛հ, Հովհաննես, Հովհաննես, աստված ինչե՞ր տվող չէ, կարելի է որ այս խեղճ աղջկա աղոթքով իմ բախտի չարխը դեպի բարին շուռ կուգա. ո՞վ գիտե:\n\n— Աստվա՛ծ տա, աստվա՛ծ տա:\n\nԵրկուսս էլ պես-պես մտածողությանց մեջ ընկանք:\n\nՀետո Հովհաննեսը ասաց ինձ. «Կարծեմ, Միքայել, քեզ ժամանակ է քնելու, որ առավոտը չուշանաս: \nԻմ քունը չի տանում. ես ուզում եմ այս գիշեր և եթ պրծացնել **-ի պատկերը, — կարելի է դորա համար մեկ քանի մանեթ ձեռք ընկնի:\n\nՂորդ որ աչքերս ծանրացել էին. հոգուս ու մարմնուս ցնցումը սաստիկ խոնջացրել էր ինձ, այնպես որ լեզուս դժվարավ շարժում էր բերանիս մեջ: \nԵրեք աթոռ մեկմեկու մոտ շարեցի, նշանազգեստս և ուրիշ հալավներս ծալեցի դրի բարձի տեղ, թիկնոցս առի վրաս ու պառկեցա, և քունը անմիջապես իջավ վրաս:\n\nՉգիտեմ քանի ժամանակ այսպես քնած մնացի, մին էլ հանկարծ զարհուրած քնես վեր թռա` մոլորած աչքերս դարձուցի չորս կողմս. Հովհաննեսը նստած էր սեղանի առաջ քնթի տակով մի երգ երգելով, մատիտը ձեռին նկարում էր. ճրագը գրեթե պրծել էր:\n\n— Հովհաննե՛ս, — ասացի, — քանի՞ ժամը կլինի այժմ:\n\n— Ժամացույցս մոտս չէ, սպասե փոքր ինչ, կերթամ ջհուդի մոտ, կիմանամ ու քեզ իմաց կուտամ, ասաց ծիծաղելով:\n\n— Էլի՛, էլի՛, ի՞նչ ես կարծում, շա՞տ ժամանակ քնած էի:\n\n— Հա՛, կլինի էսպես երեք ժամ:\n\n— Ա՛ տղա, գիտե՞ս ինչ. մեկ սարսափելի երազ տեսա, մինչև հիմի վախիցս ուշքս վրաս չի գալիս:\n\n— Թե՞ երազի չէիր հավատում:\n\n— Ես քեզ ասացի՞ որ հավատում եմ:\n\n— Ապա ինչո՞ւ վախեցար այդքան:\n\n— Միթե ես գիտեի՞, որ երազումս տեսածս — երազ էր: \nՈւզում ե՞ս պատմեմ ինչ տեսա:\n\n— Պատմե, պատմե, այսօրվա համար Մոսկովումը տպած օրացույցի մեջ ասած է, որ օրն չար է, երազն տասնըհինգ օրեն կատարի:\n\nՍրտիս մեջ դող ընկավ: \nՄարդուս կյանքումը այնպիսի րոպեներ կան, երբ նա ակամա սնապաշտ է դառնում: \nԵթե միտքներդ բերեք (կարդացողք, ձեզ եմ ասում) այն խորհրդական հանդիպումը, որ ունեցա Մարի Վեռդենի հետ, այն անցքը, այն պատմությունը, որ նորանեն լսեցի, ինձ հանկարծ փող պետք լինելը և այդ հուսահատ դրության ժամանակ ասես թե երեսուն մանեթը ինչպես երկնքից ընկնելը, և վերջապես այն երազները, որ գրեթե միևնույն պարունակությամբ տեսանք ես և Հովհաննեսը — այս ամենը` ինչ ասել կուզե, որ ժամանակավոր թեթև տպավորություն կարող էին ունենալ մի երիտասարդ տղի վրա: \nԲայց ես ամոթիցս աշխատեցա հանդարտ երևել ընկերոջս աչքին ու սկսա այսպես պատմել.\n— Երազիս մեջ տեսա, իբր թե, ես և Մարին ման էինք գալիս Ամառվա պարտեզումը. ես իմ հասարակ ուսանողական հին շորերս ունեի վրաս, բայց Մարին այնպես զարդարված էր, որ նորա բնական գեղեցկությունը մեկմեկով էր ավելացել: \nՄոտերես անցնողները հիանալով նայում էին նորա վրա. թեև Մարին սառնարյուն և անտարբեր էր այդ ընդհանուր զարմանքին. բայց ինձ շատ անդուրեկան էր, երբ ո՛վ ասես իր լիրբ աչքերը դարձնում էր նորա վրա: \nՄին էլ հանկարծ մի զինվորական վազելով եկավ ետևներես, բըռնեց Մարիի կռնեն և բռնաբար խլեց ինձանից: \n«Միքայել, ասաց Մարին կողկողագին ձայնով, հասի՛ր ինձ օգնության, արի՛, արի՛»: \nՍիրտս արյուն կոխած վազեցի ետևներեն. բայց նոքա այնպես շուտ էին գնում, որ անհնարին էր նոցա հասնելը: \nՊարտեզեն դուրս գնացին դեպի Նևա, բայց ես դեռևս շատ հեռու էի նոցանից, զինվորականը գնաց գետի ափը, վարձեց նավակ, բռնությամբ մեջը նստեցուց աղջկանը, — ես միայն այն ժամանակ մոտեցա գետին, երբ նոքա արդեն Նևայի մեջտեղումն էին: \n«Մարի՛, Մարի՛, կանչեցի, աղաղակե՛, օգնություն կանչե՛»: \nԲայց ձայնս չէր հասնում նորա ականջին: \nՈւրիշ նավակավարները ծիծաղելով նայում էին վրաս ու ասում էին. «Ի՞նչ է, պարոն, տարա՞ն թռչունը. տո՛ւր հարյուր մանեթ` ետևներիցը կհասնենք, թե չէ` կորա՛վ ու կորա՛վ աղջիկը»: \nԵվ ոչ ոք չէր կամենում ինձ կարեկցել: \nՄարդկանցմե օգնություն չունեի, բարկությունիցս կրակված աչքերս երկինք բարձրացուցի, ի՞նչ տեսնեմ, օդի մեջ Մարին թռչում էր և նորա ետևից նույն զինվորականը ընկել էր, ուզում էր բռնել: \nՄարի՛, Մարի՛, կանչում էի ցածից, իմ մոտ իջի՛ր, ցա՛ծ իջիր: \n«Չէ, ասաց նա, ես երկինք կերթամ, երկրումը չար մարդիկ են կենում»: \nՄարի՛, շարունակում էի աղաղակել, իջի՛ր իմ մոտ, իջիր, ոչ ոքից մի վախենալ: \n«Չեմ իջնիլ. վախենում եմ, այդտեղ ամենքը ինձ վնասել են աշխատում»: \nՄարի՛, ինձ չե՞ս սիրում, Մարի՛, ինձ մոռացա՞ր, ի սեր աստուծո, իջի՛ր ցած, երկինք մի՛ երթալ: \n«Դու ինձ չե՞ս սպանիլ», հարցուց Մարին ցած իջնելով: \nՉէ՛, չէ՛, չեմ սպանիլ, պատասխանեցի: \nՄարին հոգնած էր և հազիվ կարողանում էր թռչել, հանկարծ ուժը թուլացավ և օդի մեջ պտուտ գալով գլխիվայր գետին գլորվեցավ ոտերիս մոտ: \nԿռացա, տեսնեմ` անշարժ էր, երեսի գույնը սպրդնած, շունչ չի կար վրան: \nԱ՛խ, մեռավ, մեռա՛վ աղջիկը, ասացի ու զարթեցա:\n\n— Ի՞նչ ես կարծում, Հովհաննես…\tի՞նչ պիտի նշանակե այս երազը:\n\n— Դու մեկ իմաստուն տղա ես, մի՞թե այդպիսի բաներուն կարող ես հավատալ. չորս-հինգ ժամ առաջ չէ՞ր, որ ինձ բարի խրատ տվիր երազին չի հավատալ. այժմ իմ մեկնությունն ես հարցնում, որ հետո էլի վրաս ծիծաղես: \nՉէ՛, ես այդքան չեմ հիմարանալ, — ասաց սիրտը ինձանից ցաված:\n\n— Հիմի ի՞նչ եղավ քեզ, ինչ զարմանք մարդ ես եղել. հանաք էլ չի կարելի անել քեզ հետ:\n\n— Ուզես հանաք արա՛ ուզես մանաք. իմ կարծիքը այն է, որ երազի ու իսկության մեջ անմեկնելի կապ կա, և երազը թեև ոչ միշտ և ոչ ամեն ային-օյին հանգամանքումն, բայց երբեմն կատարվում է, և այդ այն ժամանակ, երբ որ մարդուս կյանքումը մի մեծ և նշանավոր փոփոխություն է լինելու: \nԱստված տա, որ ասածներս սուտ դուրս գան, — ես հոգվով չափ ուրախ կլինիմ. բայց…\tհոգիս վկայում է, որ այդ ճանչվորությունդ աղջկա հետ` երկուսիցդ մինի գլխուն մեկ փորձանք պիտի բերե: \nԷլի եմ ասում` աստված անե, որ գուշակությունս չկատարվի: \nՄիքայել, արի՛ այս անգամ լսե իմ բարի խրատը, թո՛ղ այդ աղջկան իր բախտին, մի՛ խառնվիր նրա գործերի մեջ, մի՛ շարունակիր սկսած ճանչվորությունդ, միանգամայն ձե՛ռք վեր առ նորանից. ոչ դու առանց նրան, և ոչ նա առանց քեզ — չեք կորչիլ: \nԵրևակայե՛, որ դու քառորդ ժամ կամ առաջ կամ հետո անցնելու լինեիր կամրջի վրայով– չպիտի խո տեսնեիր նորան, եթե չտեսնեիր` չի պիտի ընկնեիր ետևից. եթե ետևից չընկնեիր` չէիր սիրահարվիլ, կնշանակե, որ նա քեզ չէր ճանչնալ և առանց քու օգնությանը կազատեր գլուխը այդ նեղ դրութենեն: \nԱստված ողորմած է. բարի մարդիկ ամեն տեղ կան, և նա մեկ կերպով կգտնե ճար իր ցավին:\n\nԵս լուռ էի. երազս ինձ այնպես շփոթել էր, որ կիսով չափ համոզվեցա ընկերոջս խրատեն և խոսք չգտա նորան պատասխանելու:\n\n— Ասա՛, խնդրեմ, — շարունակեց Հովհաննեսը, — դիցուք թե խելոք մարդիկ երազը այսպես են մեկնում թե` մարդ արթուն ժամանակը ինչ բանի վրա որ մտածե, խոսքը կամ ուշկը դարձնե` գրեթե նույն բանը մոտ ի մոտո տեսնում է երազումը: \nԱյդ ես հասկանում եմ և հավատում եմ: \nԲայց ինչպե՛ս կմեկնես իմ տեսած երազը. ես խո չգիտեի, որ դու այդ ճանչվորությունը արել ես կամ անելու ես, այն ևս կարծել չես կարող, որ ես մտքիցս եմ հնարել այդ երազը, ինչու որ` դու տակավին աղջկա հետ ծանոթանալդ ինձ չէիր ասել, որ ես քեզ պատմեցի տեսած երազս:\n\nՓոքր ինչ լռությունից հետո` նորից ասաց.\n— Չէ՛, չէ՛, չէ՛, ինչ ուզես կարծե, ի՛նչ ուզես մտածե` այդ աղջկա զլխուն մեկ փորձանք պիտի գա քու պատճառով: \nԵս թեև տեղով չեմ կարող ասել, թե նորա անբախտությունը ուրտեղաց պիտի ծագի և ինչո՛վ պիտի վերջանա, բայց գլուխս կուտամ կտրելու, եթե նախազգացմունքս չկատարվի, ա՛յ, կտեսնես:\n\nՃրագը հալվել, պրծել էր, միայն տակի փաթաթած թուղն էր վառվում, որ մեկ մեծ լույս էր տալիս, մեկ խավարում էր: \n— Հովհաննեսը վեր կացավ տեղեն, հանվեցավ ու պառկեցավ: \nԲայց իմ աչքերես քունը իսպառ փախել էր: \nՃրագը սկսավ չըռթ-չռթալ ու հանգավ, սենյակը լցվեցավ նորա խեղդաշունչ ծխովը:\n\n— Բարի գիշեր, — ասաց ընկերս, շուռ եկավ անկողնի մեջ. սկսավ փսսալ, շվշվալ, խռխռալ ու վերջապես անուշ-անուշ քուն եղավ:\n\nՄոլորած երևակայությունս սկսավ առաջիս հազարումեկ զանազան պատկերներ նկարել` մեկմեկե քստմնելի, մեկմեկե զարհուրելի: \nՈ՛չ երազ էր տեսածս, ոչ տեսիլ, այլ երկուսին էլ նման մի բան: \nԱյս մութ տեղումը, այս գերեզմանական լռության մեջ` Հովհաննեսի գուշակությունը սաստիկ ազդում էր ինձ: \nԴագաղներ, շիրիմներ, սուգի հալավներ, մեռելաթաղներու ջահեր, մարդու կմախքներ էին անդադար երևում աչքիս ու սանդարմետական ծափ ծիծաղով պտուտ ու պար գալիս չորս կողմումս: \nՄահվան քրտինք իջավ վրաս: \nՎախիցս գլուխս ծածկեցի թիկնոցով, բայց այնտեղ էլ դադար չունեի. շնչիցս տաքացած օդը խեղդում էր ինձ: \nԱմոթս գալիս էր ընկերոջս զարթեցնելու, որ փոքրոգությունս չիմանա նա և չծիծաղի վրաս: \nԱյսպես հինգ թե չորս տաժանական ժամ անցուցի, — թշնամիս չհանդիպի՛...\nՎերջապես` լույսը սկսավ կամաց կամաց պատուհանեն ներս մտնել, զանգակները տխուր ղողանջում էին հեռվից, ու աքաղաղները ժամանակ առ ժամանակ բարևում էին լուսագալը: \nԱյլևս միտս չէ, երևի թե այդ միջոցին քունս տարել էր:",
    "Մյուս օր, առավոտը, երբ որ տնից դուրս եկա ու փողոց մտա, ի՛նչ ասել կուզե, որ առաջին գործս եղավ ուղիղ և գրեթե վազեվազ դեպի նամակատուն երթալ (դռնապանը արդեն վավերացրել էր տվել հայտարարությունը թաղապետի գրասենյակում): \nԳիտցողը գիտե, որ Սմոլենսքեն մինչև նամակատուն, առ սակավը կլինի երեք վերստ, որն ես անցա կես ժամվա մեջ: \nԱվա՛ղ, որ ո՛չ խեղճ Հովհաննեսի կարիքը և ոչ մինչև անգամ իմը լցնելու համար էր այդ շտապ տագնապս, այլ մի օտար աղջկա համար, որին արդեն սիրել էի առաջին անշահասեր ու անկեղծ սիրովս:\n\nՉգիտեմ, այժմվա երիտասարդներին հայտնի՞ է արդյոք առաջին սիրո զգացմունքը. եթե հայտնի է, նոքա ինձ կհասկանան, և իմ վրա ոչ կծու ծաղրով և ոչ արհամարհական ժպիտով կնայեն. բայց եթե հայտնի չէ... բայց եթե նոցա սրտի վարդը բացվել գիտե ոչ սոխակի երգի, այլ ոսկու ձայնի համար, այն ժամանակ ես նոցա ասելու ոչինչ չունիմ: \nՎա՛յ նոցա:\n\nԱղջի՛կ, խոսքս քեզ եմ դարձնում: \nԵրբ որ մի երիտասարդի սևորակ աչքերը քու սիրտը թափանցեց ու մեջը մի ջերմ հեղուկ լցրեց. եթե մի մատաղահաս թարմ և առույգ պատանիի ձեռքդ սեղմելը քու երակների մեջ էլեկտրական զորություն մտցուց. եթե մի երիտասարդի քու մոտից անցնելը, ասես թե, ետևեն վարդ ու մեխակի հոտ թողաց քեզ համար. եթե քու աչքը մի երիտասարդի աչքին հանդիպելիս` քու սիրտը նվաղի ու մարմնուդ մեջ մի դուրեկան սարսուռ ընկնի, — իմացի՛ր որ այդ քու առաջին, սուրբ անկեղծ և աստուծո օրհնած սերն է. անվախ գնա նորա առջև, բռնե այդ սրբությունը ու էլ ձեռքիցդ բաց մի՛ թողնիլ. այդ քու ճակատագիրն, այդ քու բախտն է. մի՛ դավաճանիլ առաջին զգացմունքդ, առաջին սերդ, իմացիր որ դու արդեն միավորված ես հոգվով, և երկինքը օրհնել է քու ընտրությունը: \nԲայց... նայե՛, զգուշացիր այդ առաջին սերդ փոխելու գահի, հարստության, ոսկու, փառքի, կյանքի հարմարության հետ: \nՄի՛ ծախի հոգիդ, ապա թե ո՛չ դառնապես կզղջաս մի օր. ինքդ քեզ ծախելը այնուհետև սովորական բան կդառնա քեզ համար:\n\nԱյո՛, ես սիրել էի արդեն Մարիին, — խոստովանում եմ այդ աշխարհի առջև և այժմ ոչ միայն չեմ զղջացել կամ ամաչում եմ պատանեկան զգացմունքես, այլ ընդհակառակն, պարծենում եմ, մխիթարվում եմ, որ ես ևս սրտիս մեջ կրել եմ աստվածային կայծ... \nՍերը, ինչպես և ամեն առաքինություն, աստուծո առանձին շնորհն է. ամեն մարդու «խելքի բան չէ» ջերմ և անկեղծ սիրելը լոկ սիրելու առարկան և ոչ թե նորա ածանցական մասնիկները` օժիտի, ապագա ժառանգության, շահաբեր ազգակցության, հովանավորության և այլն, և այլն, և այլն անուններով:\n\nՆամակատնումը ձեռքս տվին, ինչպես հայտարարության մեջ ևս նշանակած էր, երեսուն ռուբլի. փողը Գ. Ք. և Մ. Թ. բարեկամներես էր. այդ փողով պիտի տպեի մեր շարադրությանց ժողովածույքի առաջին տետրը:\n\nԱյն օրն ինձ այնպիսի բան պատահեցավ, որ մինչև այժմ ինքս ինձի մեկնել չեմ կարողանում, և եթե պատմեմ, գիտեմ, շատերին անհավատալի պիտի երևի, այսուամենայնիվ դա այնքան ճշմարիտ է, որքան ճշմարիտ է արեգակի ամեն ցերեկ, ու աստղերու ամեն գիշեր երկնքի վրա փայլելը: \nԳիտեմ կասկածամիտ մարդիկ այս պատմելու միջնավեպս պիտի համարեն իմ մտացածին deus ex machina-ն9 այդ շատ լավ գիտեմ, բայց ի՞նչ փույթ. իրողությունը կմնա, թեկուզ անմեկնելի էլ լիներ նա մարդոց համար: \nՈ՞վ չգիտե Շիլլերի ասածը, թե` աշխարհիս երեսին դեռևս շատ անմեկնելի գաղտնիք կան: \nԻմս էլ նոցա թվումը համարեցեք:\n\nԼսած կա՞ք արդյոք Պետերբուրգի Щукин двор ասած վաճառանոցի մասին, որին հայերս Գող-բազար էինք ասում, ուր կոպեկանոց լաթեն բռնած մինչև հազար մանեթանոց սամուրի մուշտակ կարող էիր գտնել, ուր Суздаль-ի богомаз-ների10 պատկերների մեջ հնագետը կարողացել է փոշիի տակից դուրս հանել Ռաֆայելի, Քորրեջիոյի ու Վան-Դեյքի անգին պատկերները, ու ամեն տեսակ հին, ժանգոտած, կոտրատած, պատառոտած երկաթներ, հալավներ, գրքեր, շալեր, ինքնաեռներ, կոշիկներ, միով բանիվ` ինչ որ սիրտդ ուզենար, կարող էիր ճարել, գրպանումդ գտնված փողի քանակության համեմատ: \nԱհա իսկ այդ Գող-բազարումը մի հնավաճառ խանութպանի մոտ վաղուց մի հնաձև գրասեղան էի հավանել, որն ոչինչ աչք շլացնող արտաքին տեսք չուներ, ոչ նորաձև էր և ոչ էլ հարմար էր գործադրության համար. ինքը մի հաստափոր, կարճոտանի ու հնոցի մեծությամբ մի սեղան էր, վրան ու մեջը անհամար գզրոցներ կային` ո՛րը թանաքամանի, ո՛րը բանալիների, ո՛րը ծխախոտի, ո՛րը այս և ո՛րը այն — հազար տեսակ մանր-մունր առարկաների համար: \nԵս էլ չգիտեմ թե` ինչի՞ն էի հավանել. յուր տգեղությունով ու անճոռնիությունով, հավատացնում եմ, ներս մտցնելու կարասի չէր, բայց ամեն անգամ որ Գող-բազար էի պատահում` մի անհայտ զորություն, կարծես թե, քաշում էր ինձ այդ հնավաճառ խանութպանի մոտ, և ամեն մոտենալիս` անպատճառ ծախս էի անում այդ գրասեղանը, թեև շատ անգամ գրպանումս կոպեկ էլ չունենայի:\n\nՀենց որ բարեկամիս ուղարկած երեսուն մանեթը ձեռքս առի, իսկույն միտքս եկավ չնաշխարհիկ գրասեղանը. և ի՞նչ եք կարծում. ո՛չ դեպի Մարին շտապեցի, ո՛չ դեպի Հովհաննեսը, այլ ուղիղ գնացի հնավաճառի խանութը և, ըստ սովորությանս, սկսա հազարերորդ անգամվա ծախսս:\n\n— Կարժե՞ որ ձեզ հետ գլուխ մաշեմ, — ասաց այս անգամ վիրավորված խանութպանը. դուք ինչպես նկատել եմ, միայն ժամանակ անցնելու համար եք գալիս ու ծախս անում, գնել խո ամենևին մտադիր չեք, — ասաց ու խստադեմ երես արավ:\n\n«Չէ՛, չէ՛, ասացի, անպատճառ միտք ունիմ գնելու, եթե արժան տաս»:\n\n— Առանց նորան էլ չնչին գին է պահանջածս, — ասաց մարդը, որ ինքն էլ, ինչպես երևում էր, սաստիկ զզվել էր այդ գրասեղանեն, որն նորա փոքրիկ խանութի գրեթե կես մասն էր բռնել. — մանեթ ու կեսը ի՞նչ փող է, որ խնայում եք... հավատացնում եմ ձեզ, որ վրան մանեթեն ավելի փայտ կա, եթե վառելու լինես. իսկ գամե՞րը, իսկ պտուտակնե՞րը, իսկ կղպակներն ու բանալիները... ի՞նչ եք ասում, գրեթե ձրի եմ տալիս, դուք էլի ծախս եք անում...\n«Վաթսունհինգ կոպեկի կուտա՞ս», — ասացի: \n(Ուրիշ անգամները հիսուն կոպեկից ավելի չէի տալիս: \nԱչքս վախեցել էր ռուս վաճառականներից, պատճառ որ` մի որևէ բան գնելիս նոցա պահանջած գնի քառորդն եմ վճարել ապրանքի համար և այնուամենայնիվ դարձյալ միշտ խաբվել եմ):\n\n— Հավատացնում եմ ձեզ, որ ինձ ավելի թանկ արժե, — ասաց ըստ սովորության ռուս վաճառականների. ինքս մանեթ ու քսանհինգ կոպեկ եմ տվել. մի՞թե քսանհինգ կոպեկ շահ պիտի չունենամ, չորս տարիից ավելի է, որ խանութիս մեջ տեղ է բռնում, — ասաց ու բարկությամբ թքեց հավանած գրասեղանի վրա, ու հետո ավելցուց` էլի քանի ժամանակ կսպասեմ, եթե ծախեցի` լավ. թե չէ` ահա երդվեցա, կառնում կացինի տակ կդնեմ ու ինչպես որ կա` փշուր-փշուր կանեմ ու հնոցը կձգեմ:\n\nՃշմարիտ պետք է ասեմ, որ շատ կոպտատարազ ու անճոռնի շինված բաներ էի տեսել, բայց այս գրասեղանի նման այլանդակ բան կյանքումս տեսած չէի, ինչի՞ն էի հավանել, թեկուզ մեռցնեք` մեկնել չեմ կարող:\n\nԽանութպանը շարունակեց` կուտա՞ք մեկ մանեթ: \nԱսաց ու ափը ափիս խփեց, ինչպես որ այս ծեսը սովորական է ծախող ու գնողի մեջ:\n\nԵս էլ նորա ձեռքը առի` ահա քեզ յոթանասուն կոպեկ ու մեկ գռոշ չեմ ավելացնիլ, — ասացի ու ափս ափին խփեցի:\n\nՆորից առավ նա իմ ձեռքս` իննսունհինգ կոպեկ կուտա՞ս, — ասաց, ու ափը ափիս խփեց:\n\nԵվ այս կերպ փոխ առ փոխ մեկ մեկի ափին խփելով` բանը հասուցինք ութսուն կոպեկի:\n\n— Возьмите его к чорту! — ասաց հնավաճառը, ապրանք խո չէ. խայտառակություն է խանութիս մեջ: \nԽեղճ մարդու երեսից քրտինքը կարկտի պես թափվում էր: \nՓողը տվի խանութպանին:\n\nԶարմանալու բան. բնավորությամբ ես ոչ ժլատ եմ և ոչ փողասեր. բայց չգիտեմ ինչու սաստիկ սիրում եմ խանութպանների հետ համառությամբ ծախս անել:\n\nՎարձեցի սայլապան. երեք հոգի հազիվհազ կարողացանք սայլի վրա դնել այս փայտաշեն եգիպտական բուրգը, որն տարինք զիարդ և իցե տեղավորեցինք մեր սենյակի մեջ: \nՀովհաննեսը դեռևս Գեղարվեստական Ճեմարանեն վերադարձած չէր:\n\nԻնչպես որ ասել էի, գրասեղանը անթիվ անհամար մանր ու խոշոր գզրոցներ ուներ, նորա վրան և կողքերին հարյուրեն ավելի պղնձագլուխ գամեր կային` իբր թե զարդի համար, բայց բոլորը ժանգոտված, կանանչ գույն ստացած. սեղանի վրայի չուխան (մահուդ), նորա փայտեղեն մասունքը բոլորովին շպարված էին չորացած թքով, տղմով ու հազար տեսակ կեղտերով. սենյակի օդը մի րոպեի մեջ ապականվեցավ, խոնավ, բորբոսած մառանի հոտ ստացավ: \nԻսկույն գնացի մի կոնք (լագան) ջուր բերի, թաթախեցի մեջը սպունգը ու սկսա լվանալ. երեք անգամ կոնքի միջի ջուրը փոխեցի, չորրորդ անգամն էլ նա թանաքի պես սև էր: \nԻնչպես և իցե փոքր ինչ մաքրություն տվի սեղանիս տախտակեղեն մասին ու հետո սկսա գամերի ժանգը մաքրել. առի չուխայի կտոր, թաթախեցի քացախախառն կավիճի մեջ ու սկսա պինդ պինդ գամերին քսել: \nԳամերից մինը այս կերպով մաքրելիս հանկարծ մի թխկոց լսվեցավ. նայեմ` մի գաղտնի գզրոցի կափարիչը բացվել է. մի՛ ասիլ, որ իմ վերջին մաքրած գամը և այդ բացված գզրոցի կափարիչը իրար հետ կապակցություն են ունեցել: \nԻնչ և իցե: \nԱյս կերպով առջևս մի նոր գզրոց բացվեցավ, որի մեջ տեսա մեծ ու փոքր շատ կապոցներ ու ծրարներ. սկսա նոցա բանալ ու մեջերի գտնվածը աչքե անցնել: \nՈրի մեջ հին ձեռագիր թղթեր էին, որի մեջ գրիչներ, մատիտներ, կնիքներ, կնքամոմի կտորներ, իսկ ուրիշների մեջ կային ականակուռ մատանիներ, մարգարտի շարոցներ, ոսկի ու ակնահեռ քթախոտի տուփեր, և մի կապոցում «դիփ-նոր» խոշոր ոսկի դահեկաններ, Մարիա Թերեզա կայսերուհվո օրով տպած լատինական գրերով, թվով հինգ հարյուր հատ: \nՄազ մնաց. որ խելքս պիտի թռչեր գլխես:\n\n\n\n\n\n\nԱռաջին նվագ կարծում էի թե` երազի մեջ եմ, և որովհետև երազումս փող գտնելը ինձ շատ անգամ պատահել էր, և որովհետև կարծում էի թե` այս ևս երազ է, ստուգելու համար, սկսա մազս քաշել ու միսս կճմտել: \nՏեսնում եմ որ ցավում է, կնշանակե` այս բանը երազ չէ, այլ ուրախալի իսկականություն: \nՄի րոպեի մեջ հազար տեսակ անելիք բաներ մտքովս անցան: \nՎերջի որոշմունքս այս եղավ, որ իսկույն հրավիրեմ բնակած տանս մեջ ամեն գտնվողներին և ցույց տամ այս գտած բաներս: \nԻնչպես որ մտածում էի այնպես էլ կատարեցի: \nՏան մեջ ով կար չկար, ամենքին հրավիրեցի, գտած առարկաներս մի առ մի ցույց տվի նոցա և հայտնեցի, որ անհապաղ պիտի տանեմ և ներկայացնեմ քաղաքապետին:\n\nՆերկա գտնվողները, ո՛րը ինձ Դոնքիխոթ էին անվանում, ո՛րը անփորձ երիտասարդ, որը թերևս խելագար էին կարծում. շատերը խորհուրդ էին տալիս հետ կենալ այս տղայամիտ որոշմունքես և օգուտ քաղել բախտի այցելութենեն, որ մարդուս կյանքումը կամ մի անգամ է պատահում, կամ ոչ երբեք. բայց ես ոչ մի րոպե չտատանեցա իմ հաստատ որոշման մեջ և ոչ մի անգամ չփոշմանեցա: \nԵթե գործիս մեջ մի գովելի բան կա, դորա համար ո՛չ ինձ, այլ իմ պատվական ծնողներին պետք է «շեն կենաս» ասել: \nԱյդ, հավատացնում եմ, ո՛չ դպրոցի, ո՛չ համալսարանի և ո՛չ հասարակական կյանքի ազդեցություն է, այլ առտնին դաստիարակության: \nԻնչևիցե:\n\nՀինգ հարյուր ոսկին, ակնահեռ մատանիները, մարգարտի շարոցները, ոսկի տփերը, ձեռագիր թղթերը, միով բանիվ ինչ որ գտել էի գաղտնի գզրոցի մեջ, բոլորը մի ահագին կապոցի մեջ դրինք. ու թաղապետի– որին մի հրամանով դռնապանը հրավիրել էր — հետ նստանք կառք ու տարինք ուղիղ քաղաքապետին:\n\nԵրբ որ քաղաքապետը բանի էությունը իմացավ, ասաց ինձ. «Պարո՛ն ուսանող, դուք հարո՞ւստ մարդու որդի եք»:\n\n— Ո՛չ, — ասացի, իմ հայրս մի հասարակ... է, և այս րոպեիս…\n«Ափսո՛ս, ափսո՛ս, — ասաց քաղաքապետը, — բայց բանը այն չէ. խոսքս դարձնում եմ ձեր վրա, մի՞թե չգիտեիք, որ դուք այն ժամանակ պարտավոր էիք այս առարկաները ինձ ներկայացնելու, երբ փողոցի մեջ գտած լինեիք. բայց որքան իմ խելքս կտրում է, այս առարկաները ո՛չ կորցրած են և ո՛չ գտած. դուք սոցա գնել եք, թեև շատ աժան գնով, ուրեմն դոքա ձեր լիակատար սեփականությունն են. թղթերից ես տեղեկացա, որ սոցա տերը կեցել է Ելիզավետա Պետրովնա կայսերուհիի օրով, ուրեմն ես մինչև անգամ չեմ համարձակում մի րոպե ձեզ չընդունել այս թանկագին առարկաների անձնիշխան տերը. իմ կարծիքով դոքա ուրիշ տեր պիտի չունենան. երկբայում եմ, որ սոցա մի ժամանակվա տերը այժմ ժառանգներ ունենա»:\n\n— Այս առարկաները ես առաջարկում եմ տերությանը այն հիման վրա, ինչ հիման վրա որ գետնափոր գանձերն ու հնադարյան հազվագյուտ առարկաները հրամայած է տերությանը ներկայացնել, — ասացի:\n\n«Այդ ջոկ բան է, — պատասխանեց քաղաքապետը: \n— Ես վստահ եմ, որ տերությունը ձեզ չի զրկիլ և այս առարկաները, առանց ձեզ առատաձեռն վարձատրելու, իրան չի սեփականիլ. կամ կհրամայե ձեզ վերադարձնել, կամ կգնե ձեզանից յուր թանգարանի համար: \nԱյսպես, թե այնպես առ ժամանակ մի թող մնան սոքա իմ մոտ. իսկ դուք թողեք ինձ ձեր հասցեն. ես այսօր ևեթ ամեն պետք եղած կարգադրությունները կանեմ: \nԲայց որովհետև ձեր խոսքերեն նկատեցի, որ դուք չքավոր եք, ուրեմն ձեզ անշուշտ փող պետք կլինի: \nԱհա՛ ձեզ առ ժամանակ (ծոցից հանեց թղթակալը) հազար հինգ հարյուր մանեթ. իսկ ձեր գյուտը, հուսամ տասը հազար ռուբլի ավել կարժե. ուրեմն ինչ որ տերությունը կգնահատե և կնշանակե, այն անկորուստ ձեզ կհասցնեմ, վստահ եղեք»:\n\nԵվ այսպես, ես մի րոպեի մեջ եթե ոչ հարստացա, գեթ պատվական կերպով ապահովվեցա. մի խեղճ ուսանողի համար առձեռն պատրաստ 1500 ռուբլին և ապագայի 10,000-ի հույսը ոչնչով պակաս չէ վաճառականի զուտ միլիոն մանեթից:\n\nՍեր, փող ու ջահելություն, ի՛նչ կախարդական ու հոգեպարար խոսքեր են, շատի՞ն այցելում է այդպիսի բախտ:\n\nԵս ունեցա այդ բախտը և վայելեցի ուղիղ…\tերեք օր:",
    "Մյուս օր մայրաքաղաքի լրագիրների սյունակները լցրած էին այս անցքի մանրամասն նկարագրություններով, իսկ հետևյալ օրը քաղաքի մեջ լուր փռվեցավ, որ իմ ծանոթ հնավաճառը յուր խանութի վերնատնումը վզին չվան ձգել ու կախվել է: \nԲայց թողնենք այս միջանկյալ մանրամասնություններն ու դառնանք վեպիս գլխավոր առարկային:\n\n* * *\nՔաղաքապետին թողած` իսկույն կառք բռնեցի և ուղիղ գնացի Милютинский ասված նպարավաճառանոցը: \nԻնչ որ աչքիս ընկավ` ապուխտներ, երշիկներ, տեսակ-տեսակ պանիրներ, կոնսերվներ, դյուշես տանձեր, թեյ, սուրճ, շաքար, շոկոլատ, պաքսիմատ ու հազար տեսակ այսպիսի ուտելու պաշար ու չոր խորտիկներ գնեցի, նորա մի մասը առտելշչիկի ձեռքով Սմոլենսք բնակարանս ուղարկեցի, իսկ մյուսը հետս առած գնացի Մարիի տուն: \nԻնչ մեղքս պահեմ, Ելիսեևի գինեվաճառանոցն ևս հանդիպեցի ու քանի մի շիշ շաթո-իքեմ, շաթո-լաֆիթ ու շամպայն գնեցի:\n\nՄարին տրտում նստած էր. երեսը երեկվանե ավելի գունատ ու նիհար: \nՀացի փշրանք անգամ չի նկատեցի նորա սեղանի կամ չավելած գետնի վրա. թեյի կամ սուրճի, կամ առավոտվա նախաճաշիկի հետք չէր նշմարվում, թեև ժամը երկուսի մոտ էր. ակներև էր, որ խեղճ աղջիկը այնքան ժամանակ դեռևս մի կտոր բան չէր դրել բերանը: \nՊառավները իմ գալովս սկսան քթերի տակ փնթփնթալ, թեև չէին համարձակվում կոպիտ խոսքեր ասել. երեկվա սաստս, ինչպես երևում էր, բավականին ազդել էր նոցա վրա:\n\n— Ինքնաե՛ռ, իսկո՛ւյն, — կանչեցի այն ժամանակվա զինվորականների ձայնով:\n\nՄեր ժամանակ ուսանողները դեռևս այնպես պատվարկ չէին ստորակարգ ժողովրդի աչքում, ինչպես որ վերջերը եղան. ուսանողը յուր եռանկյունիով, սուրով ու ցոլուն կոճակներով հարգանք էր ազդում խաժամուժին ու նորընտիր անփորձ զինվորներին, և այս վերջինները միշտ զինվորական պատիվ էին տալիս մեզ, որից մեր սիրտը մի մատ եղ էր կապում, և այդ մանավանդ այն ժամանակ, երբ մեզ, փողոցներումը զբոսնելիս, ուղեկից էին կարկարող բարեկամուհիներս: \nԷ՛հ, ջահելություն է՛լի:\n\nԵրբ որ ուտելեղենների հոտը առավ Մարին, կարծես թե յուր խորունկ թմրութենեն սթափվեցավ. տեսնում էի, ինչպես խեղճ աղջիկը, թեև թաքուն, բայց թուքերը անդադար կուլ էր տալիս. հայտնի նշան էր նորա սաստիկ անոթությանն ու գրգռված ախորժակին…\nՎատ բան է քաղցածությունը, աստված թշնամիիս չի տա: \nՊետերբուրգի չքավոր աղջիկներու կես մասը զոհ է գնում քաղցի րոպեական հանդարտեցնելուն, հավատացնում եմ ձեզ: \nՊետերբուրգի քաղցը մի ուրիշ, ճնշող, հալումաշ անող, տակավ առ տակավ սպանող զորություն ունի: \nԱյդ ես փորձովս գիտեմ…\nՀայե՛ր, հայե՛ր, միշտ արթուն աչքով հսկեցեք ձեր արենակից աղքատ ուսանողների վրա, որոնց բախտը ձգել է Պետերբուրգ, մի՛ խաբվիք նոցա վայելուչ արտաքինեն ու նոցա ինքնագոհությամբ լի խոսքերեն. առաջինը նոցա ծաղիկ հասակի նշանն է, իսկ երկրորդը` նոցա ազնիվ հպարտության…\tԵթե ինձ հարցնեք, ես կասեմ որ ամեն հայի վրա սուրբ պարտավորություն կա յուր կամավոր տուրքը (հայր ի բնե ողորմած է, այդ աներկբայելի է) այս աստիճաններու վրա բաժանել. յուր առաջին օգնությունը պիտի հասցնե նա ուսանողներին, երկրորդը` ազգային գործերու, երրորդը` եկեղեցին, իսկ չորրորդը` տեղական չքավորներուն, աղքատներուն և յուր տնանկ ազգականներուն: \nՈւսանողի ամենափոքրիկ պիտույք լցնելը սուրբ պարտք է ամեն մի կուշտ-փոր հայի... և ի՛նչպես կարելի է անխնամ, երեսի վրա ձգած թողնել մեր ազգության ծաղիկները, մեր ամենաազնիվ կրտսեր եղբայրներուն, որոնք մի օր պիտի լինին մեր ազգի համար այն, ինչ որ չկարողացան լինել ո՛չ ոսկիի մեջ խեղդված վաճառականները, ո՛չ պատվախաչերով ծանրաբեռնած մեծավորները և ո՛չ բերանները լի աստվածային օրհնությամբ հոգևորականները: \nՀայոց ուսանողությունը կամավոր ողջակեզի գառն է ազգային սեղանի համար:\n\nԳութ, գութ և շատ գութ խեղճ հայ ուսանողներին:\n\nՀական թոթափել` շերտ-շերտ կտրտեցի փափուկ հացը, ապուխտը, պանիրը, երշիկը, պատրաստեցի մյուս խորտիկները ու համեցեք արի Մարիին: \n«Մինչև ինքնաեռի եփ գալը, այս գինիից մի փոքր խմեցեք», ասացի ու բացի լաֆիթի շիշը ու երկու բաժակ փրփրցուցի ու ինքս էլ սկսա ոչ թե ուտել, այլ խժռել:\n\nԵրիտասարդի ուտելու մեջն անգամ բանաստեղծություն կա, ինչպես և նորա ամեն մի խոսքի, գործքի ու շարժմունքի մեջ, եթե միայն նա երիտասարդ է և ոչ թե սևամազ ծերուկ:\n\nԶառամա՛ծ հայ-կրեսոս, միլիոնիդ ո՞ր մասը կուտայիր, կյանքիդ այդ վերջին րոպեները էլի գեթ մի անգամ ուսանողի ախորժակով ուտելու, խմելու... \nԱրդյոք — շատ անգամ մտքիցս անցնում է — այդ անպտուղ և անզոր նախանձը չէ՞, որ քու սիրտը քար է դարձնում ուսանողին օգնության հասնելու համար: \nԽոսք չունիմ, ժամանակե ժամանակ դու շինում ես եկեղեցի, դու կանգնեցնում ես դպրոցի շենք, դու անդամալույծներին ապաստարան ես տալիս. այդ շատ գովելի առաքինություն է. բայց դու այն էլ շատ լավ գիտես, որ ո՛չ քարաշեն եկեղեցին, ո՛չ քարաշեն դպրոցը և ո՛չ քարաշեն անկելանոցը ունի սուր փղոսկրյա ատամներ, երկաթ մարսեցնող ստամոքս ու աշխարհքի ամեն բերկրությունը կուլ տվող ախորժակ: \nԱյսուամենայնիվ, ես քու առջև ծնկաչոք կանգնած, աղաչում եմ քեզ, ով հայ ծերունի կրեսոս, խղճա խեղճ հայ ուսանողի վրա. — դու էլ մի օր երիտասարդ ես եղել, գոնե քու ամենաթանկագին օրերդ հիշե և հանուն նոցա փարատե սրտեդ այդ տնաքանդ նախանձը: \nԵս քեզ շատ լավ ճանաչում եմ, դու ավելի նախանձոտ ես, քան թե ժլատ:\n\nԽոսքս դարձնում եմ դեպի մեզ` Մարիին և ինձ:\n\nՇերտ-շերտի ետևե կուլ էին գնում հազար տեսակ հանաքներով ու ծիծաղներով այն թանկագին խորտիկների պաշարքը, որոնց հինգ մասերը աշխարհիս, իրանց բոլոր արվեստի ուժը գործ դնելով, պատրաստել էին մայրաքաղաքների ատամնազուրկ և ապականված ստամոքսով մեծատունների համար: \n«Տեր աստված, տեր աստված», — ասում էի անդադար մտքիս մեջ` ո՞ւմ ես տվել փլավը և ո՞ւմ իշտահը: \nԵրեկվա թաղումը, այսօրվա քաղցածությունը, վաղվա անտերունչ վիճակը — ամենը, ամենը մոռացել էր Մարին. մեկ պանրի կտոր էր ծամում, մեկ` երշիկ, մեկ` դյուշես, մեկ` շաթո-իքիմ էր խմում. մեկ` նորից պանիր էր առնում բերանը, և այսպես, անվերջանալի ծամել, կուլ տալ, ծիծաղել, շաղակրատել ու խմել:\n\nԽե՛ղճ աղջիկ, երևի օրինավոր ծոմ էր պահել ոչ միայն երեկ և այսօր, այլև շատ օրեր սորանից առաջ:\n\nԱխ, գարշելի աղքատություն, թեև, ինչպես ասում են, դու մոլություն չես, բայց ամեն մոլությունների մայրն ես:\n\nՄինչ այս, մինչ այն, խշխշալի ինքնաեռն էլ ներս եկավ և պատվելի խաթունի նման բազմեցավ սեղանի վրա: \n«Թե՞յ կխմեք. թե սուրճ, — հարցրի: \n— Սուրճ, եթե կարելի է, ասաց Մարին»:\n\nԻմ գնած պաշարեղենների մեջ պատրաստի սուրճ (բոված ու աղած) ևս կար. պակաս էր միայն սերը, որ իսկույն բերել տվի քավթառին:\n\nՀոտավետ տաք սուրճն էլ որ խպշտեցինք` էլ մեր քեֆին քեֆ չէր հասնիլ:\n\nՀանկարծ աչքս ձգեցի դաշնամուրի վրա: \n«Մարի՛, ասացի, չէիք արդյոք հոժարիլ ինձ համար մի բան նվագելու, թեև»…\tուզում էի ասել քո սուգի օրն է, բայց չասացի:\n\n— Ինչո՞ւ չէ, մեծավ ուրախությամբ, — ասաց ու նստավ դաշնամուրի առջև: \nԴուք սիրո՞ւմ եք Մոցառթի հորինվածքը, ավելցուց նա:\n\n«Թեև երաժշտություն չգիտեմ, բայց շատ սիրում եմ նվագներ, մանավանդ գերմանական, իսկ Մոցառթը, Բեթհովենը, Մենդելսոնը իմ աստվածությունն են. ես ուրիշ ոչինչ բարեպաշտ ժամ չեմ ճանաչում, բացի մեծ մարդոց հորինվածքի ականջ դնելեն»:\n\nՄարին սկսավ անգիր նվագել Մոցառթի աշխարհահռչակ Requiem-ը11 և երբ որ հասավ չորրորդ գլխուն, Rex tremendae majestatis-ին, արդեն ինքս ինձի մոռացա. չգիտեմ` շրջապատող հանգամա՞նքն էր պատճառը, թե՞ այն տխուր նվագը շարադրողի հանճարը, թե Մարիի արվեստը (պետք է ասել, որ հիանալի ածում էր), չգիտեմ, չգիտեմ, միայն այս գիտեմ, որ իմ սիրահարությունը պատշաճավոր սահմանեն անցավ, և եթե այլևս քանի մի րոպե այդպես մնար` անշուշտ խելքս կթողնեի: \nՆստած տեղիցս, ասես օձի խայթածե, վեր թռա, վազեցի ընկա Մարիի ոտներին ու խելագարի նման սկսա նորա ծնկները պագնել: \nՄարին ո՛չ զարմացավ և ո՛չ վիրավորվեցավ, այլ հանդարտ ձեռքը վեր առավ դաշնամուրի քլավիշներեն ու սկսավ մազերս յուր մատների վրա ոլորել ու դեպի ինձ կռանալով` քանի-քանի անգամ պագեց գլուխըս: \nԱչքս բարձրացուցի ու տեսա որ` աչքերից թեև արտասուք էր գալիս, բայց երջանկության ժպիտը երեսին խաղում էր: \nԱյդպես միևնույն ժամանակ համ աչքը արտասուք, հա՛մ երեսը ժպիտ կարող է ունենալ միայն բախտավոր մատաղահաս մայրը յուր անդրանիկի օրորոցի առջև:\n\nԱ՛խ, ինչո՞ւ ինձ տված չէ Ռաֆայելի վրձինը. ես գիտեի, ինչպե՛ս պետք էր նկարել կնկա երջանկությունը այս անցավոր կյանքումը:\n\n«Մարի՛, ասացի, այնպես չէ՞ որ ես քոնն եմ և դու իմը. այնպես չէ՞, որ այս Requiem-ը քու տրամադրության վերջին արտահայտությունն է, և դու այսուհետև ինձ հետ ուրախ ու բախտավոր կլինիս»:\n\n— Ա՛խ, ինչպես կուզեի, ասածիդ պես լիներ, — ասաց նա և խորունկ հեկեկաց:\n\n«Մարի, ի՞նչ ասել է այդ «կուզեին». մի՞թե ուզելը և կատարելը քու ձեռքումը չէ, մի՞թե դու ազատ չես` սիրել որին և հավանես»:\n\nՊատասխանելու տեղ Մարին նորից հեկեկաց ու երեսը շուռ տվեց:\n\nԱյս անգամն նա լալիս էր:\n\nԵս կարծեցի թե մոր սուգը տակավին շարունակվում է. բայց հետո իմացա, որ սխալված էի:\n\nՄին էլ հանկարծ տեղեն ելավ, հուսահատ շարժմունքով եկավ փաթաթվեցավ ինձ ու ամուր ձայնով ասաց. — ինչ լինելու է` թող լինի, բայց այժմ բախտավորացուր ինձ, ինչպես որ գիտես: \nԱսաց ու շուրթը շուրթիս կպցուց ու էլ պոկ չէր գալիս:\n\nԶարմացա. այդ չափազանց էր: \nԿայծակի արագությամբ ետև ետևե երկու միտք ծնան մեջս. «կամ այս աղջիկը այն չէ, ինչ որ ես սպասում էի, կամ գինին ազդել է նորա ներդերու վրա»: \nԹե այս լիներ և թե այն` երկուսն էլ ինձ համար մխիթարական չէին:\n\nԵրկու հարյուր տարվա մեռնողի թողած հարստությունը սեփականել չուզեցողը կարո՞ղ էր գողանալ մի անմեղ միամիտ աղջկա բարոյական գանձը:\n\nՄարին դեռևս գրկիս մեջ էր, կամ առավել ճիշտ ասեմ` ես նորա գրկի մեջ էի. գլուխը ուսիս վրա դրած աղավնիի նման մրմնջում էր ականջիս. «Ա՛խ, Միքայել, որքան սիրում եմ ես քեզ, և որքան ես անարժան եմ քու անկեղծ ջերմ սիրուն…\tախ, իմ գանձս, (Schäzhen), ինչո՞ւ մենք միմյանց հանդիպեցանք... դու ինձ կսպանես…»:\n\nԱյս խոսքերը ինձ բոլորովին շշկլացուցին: \nԱյս տենդահույզ գրկախառնությունը, այս սիրո բաղձանքը, այս արտասուքը, այս երկյուղը — ամենևին իրար հետ չէին շաղկապվում. այդ միջոցին այդ ամենը ինձ առեղծանելիք էր երևում, որի լուծմունքը երբ որ գտա` բանը բանից արդեն անցել էր:\n\n«Միքայե՛լ, — ասաց, — գիտե՞ս արդյոք որքան ես քեզ սիրեցի երեկ և որքան սիրում եմ այսօր և ինչպես դժվար է ինձ կամավորապես քեզ անձնատուր լինելս. բայց դու իմ հոժարությանը մի՛ սպասիլ, դու ինձ գողացի՛ր, դու ինձ հափշտակե՛, փախցրո՛ւ ինձ հեռու, հեռու, ոտնակոխ արա ինձ, ջնջե՛ ինձ, բայց գողացի՛ր, հասկանո՞ւմ ես, գողացի՛ր...\nԱսում էր ու պագնում էր:\n\nԲոլոր ասածներեն ես ոչինչ չի հասկացա, ևս առավել համոզվեցա առաջվա ենթադրությանս մեջ թե` այս ամենը գինիի ազդեցությունն է երկար միջոց պաս պահած ստամոքսի վրա:\n\nԻ՞նչ եք պահանջում մի երիտասարդե, որ մանկական խաղերեն, դպրոցի դասերեն ու համալսարանի դասախոսներեն ու դասագրքերեն զատ ոչինչ տեսած չէր կյանքումը: \nԿյանքի փորձը երբեք մարմին ու արյուն չդարձավ իմ մեջ: \nԻնձ պես երեխա բնավորությամբ երիտասարդ հազիվ թե կգտնվեր: \nՃանաչողները ասում են թե` ես այժմ էլ նույնն եմ մնացել, ինչ որ էի շատ ժամանակ առաջ, այդ Վայելչյան տոհմի թերությունը կամ արժանավորությունն է, — ո՛րը կուզեք` հասկացեք: \nԿա մարդ, որ ասես թե, մորը արգանդեն փորձառու, բանբարակ է ծնում. կա և մարդ, որ մինչև գերեզմանի դուռը անփորձ ու չի խրատված է հասնում, ես ու իմ պապերը, ինչպես երևում է, երկրորդ դասակարգին ենք վերաբերվում:\n\n— Մարի, — ասացի, — իմ դեպի քեզ ունեցած սերին դու երկբայել չես կարող. իսկ քու դեպի ինձ ունեցածին ես համոզված եմ. ես ոչ թե քեզ կամ քու պատիվը, այլև քու մի թելիկ մազը գողանալու հոժար չեմ, դու ո՛չ իմ սիրուհին, այլ իմ պատվավոր, օրինավոր ամուսինը կլինիս այս օրեն բռնած տասն օր հետո: \nԱյժմ իմ խնդիրս քեզ այս է, որ դու այս օրվանեն սկսես նախապատրաստվելու այն ծանրակշիռ դերին, որն վրադ պիտի առնուս թե՛ ինչպես կին և թե՛ ինչպես... ասացի ու խոսքս չկարողացա վերջացնել. երկուսս էլ աչքներս խոնարհեցինք ու խնձորի նման կարմրեցանք:\n\n«Ա՛խ, Միքայել, որքան ես քեզ սիրում եմ, — ասաց նա` բոլոր խոսքիս պատասխան. — ի՛նչպես լավ կլիներ, եթե դու ինձ բախտավորացնեիր, չթողնեիր, որ ինձ քու գրկեն խլեին մարդիկ. բայց ես վախենում եմ, որ մենք միմյանցմե անմխիթար կբաժանվինք»:\n\nՄիայն մահը կբաժանե մեզ այսուհետև, իսկ մարդիկ ու հանգամանքը` ո՛չ երբեք, — պատասխանեցի ես:\n\n«Ես էլ այդպես եմ կարծում», — ասաց Մարին ժպտալով, բայց այդ ժպիտի միջից դուրս ցոլանում էր անմեկնելի հոգեկան վիշտ:\n\n— Մարի՛, — ասացի, — թեև այս րոպեիս ես հարուստ եմ և շատ հարուստ, բայց դու պատրա՞ստ ես արդյոք ինձ հետ տանել անհաջողություն, թշվառություն, չքավորություն և շատ ուրիշ կյանքի փորձանքներ:\n\n«Երանի չէ՞ր լինի, որ քեզ հետ կյանքս անցնեի միշտ, թեկուզ խավարչտին բանտի մեջ, թեկուզ դժոխքի անշեղ կրակումը»:\n\nՊատասխանի տեղ գրկեցի նորան, և այս անգամ երկար ժամանակ իրար գրկե դուրս չեկանք:\n\nՀոգեկան ցնցումները, որ այս կարճ միջոցումը մին մինի քամակից հետևեցան, սաստիկ հոգնեցուցին թե՛ հոգիս և թե՛ մարմինս: \nՄի փոքր հանգստություն էր ինձ պետք, ապա թե ոչ վախենում էի, որ կհիվանդանամ, մանավանդ որ` ժամանակե ժամանակ մարմինս առանց մի պատճառի սկսում էր սարսռել, ասես թե տենդը վրաս էր հասնում: \nԱռի Մարիի ձեռքը, քանի-քանի անգամ պինդ-պինդ պագի, նա էլ գրկեց ինձ, մեկ վիզս էր պագնում, մեկ գլուխս, մեկ աչքերս ու մեկ պռունգներս, ու անդադար բարեմաղթություններ էր տալիս ինձ, ինչպես որ մայրը յուր փոքրիկ որդուն ճանապարհ ձգելիս: \nՄարին չափազանց բարեպաշտ աղջիկ էր: \nՍրտիս մեջ գոհ էի, որ եթե աստված մի օր մեր ամուսնությունը օրհնե, նա իմ զավակներին իսկական կրոնի և ոչ թե սնոտիապաշտության, կամ մոլեռանդության և կամ անկրոնության մեջ կսնուցանե:\n\nԳոհ սրտով տուն վերադարձա:",
    "Ժամը վեցն էր երեկոյան: \nՀովհաննեսը վաղուց վերադարձել էր Ճեմարանեն: \nՏեսնատան, Միքայել (Մեխակ) Ամատունին, Նիկոլայ Տրիֆանովը, Հարություն Ղուզանյանը, Գաբրիել Ա. և շատ ուրիշները ժողովված քեֆ էին արել իմ ուղարկած թանկագին պաշարեղեններով, որ իմ կարծիքով գոնե մի ամբողջ շաբաթ պիտի բավականանար մեզ, այն ինչ այժմ ապուխտի ոսկորը, երշիկների մաշկը, պանիրների կծեպը ու սարդինկաների թիթեղե ամաններն էին մնացել: \nՀալա՛լ իրանց: \nԼավ ախորժակով երիտասարդներ էինք ամենքս, մեղք է ասելը:\n\nՀինգ հարյուր ոսկիի ու մյուս թանկագին իրեղենների պատմությունը նոքա վաղուց արդեն լսել էին դռնապանեն և տան ուրիշ բնակիչներեն, այնպես որ` ես նոցա ուրիշ ոչինչ նոր բան չի պատմեցի, բացի քաղաքապետից փող և ուրիշ փողի էլ խոստմունք ստանալես: \nԱմենքը անկեղծորեն ուրախ էին, մանավանդ որ ամենքն էլ վստահ էին, որ հավասար չափով պիտի բաժանեի նոցա մեջ, եթե ոչ մայր գումարը, գեթ փողով ձեռք բերված ամեն կերպ վայելչությունը: \nԵրանի՛ այն ժամանակին, երբ ամենիս գրպանը ու քսակը հասարակաց էր: \nՏեսնատայի ուրախությանը ուրախություն չէր հասնիլ:\n\n«Մատաղ, Մեխակ ջան, — ասաց նա, — կհավատա՞ս, էս քրիստոսը վկա, որ իմ սիրտը քանի վախտ ա, մալում էր անըմ, որ դու նըպրեմեննա մեկ Փանոսի — պատին պետք ա կպնես, տեսա՞ր — կատարվավ: \nԱխր գիտե՛ս մատաղ, ինչե՞ր չի տվող աստված ա հայի աստվածը, ղուրբան գնամ նրա զորքին, թե որ աստված տալու իլի դուռնից չէ որ` փանջարայից էլ կտա, հապա, մատաղ ջան: \nԱխր էս բանին դու ի՞նչ ես ասըմ, ես էլ էսօր ինձ համար գլուխս քաշ արած` գընմ էիմ. մին էլ բիրդան, հորտեղան-հորտեղ մի օմքին ծուռնի մուռնի գնըմ ա. վերեյից վարավուրդ եմ անըմ` փիս խփած ա: \nՄտքիս մեջ ասացիմ` «Հը՛, Ալեքսան, նե զեվայ»: \nԷնա, կնացիմ, աղբեր, անձեն ձեռքս ջիբը դիրամ, մի լավ բաղդադի աղլուխ դուս հանամ, փայամ ջիբս: \nՄարդը բանից բեխաբար մնաց: \nՀետովան, մեկել ջիբը բաց թողամ ձեռքս, — էնտեղից էլ դուս հանամ պոռտմոնեն. էն էլ դիրամ ջիբս: \nՀետովան, մատաղ ջան, գնացիմ հետը թուտա սյուտա, քուշի քուշի անելով բարեկամացամ, տարամ պոռտեռնոյ. լավ հանգի փիվեն ու արաղը դիրամ քթին, — ողորմելիի աչքերը չարդաղ բարձրացան. էնա` ձեռքս տարամ ժիլետի ջիբը, սահաթը ու ցեպոչկեն աղավարի պլոկեցիմ: \n— Բաս դու ի՞նչ ես կարծըմ: \nԷս օրվա դատմըս քիչ-քիչ որ ասեմ` հիսուն կոլոլ կիլի: \nԷսպես ա, քո մատաղըդ գընամ, ասծու բանը: \nԵփոր տալու իլի` կտա դուռից չէ որ, փանջարից էլ կտա: \nԱմա որ իմանայիր, սաբահի տեղերիցս որ վեր կացամ` ինչպե՞ս տաք-տաք ասծու աղոթք եմ արել քի` տեր աստված, դու գիտես... ասված էլ աղոթքիս գորա մուրազս բացավ... \nԲա՛ս, մատաղ-ջան, էն կոլոշների բանը ինչպե՞ս կիլի, գրավից կհանե՞ս, թե՞ կմնա էնպես»:\n\n— Նա քեզ երեք մանեթ, ասացի, ինչ որ պետք ա` տուր ջհուդին. խուրդան ու կալոշները քե՛զ առ:\n\nՀետո բարեկամներիս մանրամասնաբար պատմեցի թե՛ երեկվա և թե՛ այսօրվա գլուխս եկած բոլոր անցքերը: \nՈ՛չ մինը չհավանեցավ իմ դիտավորությանը մի որբ և անծանոթ օտարուհիի հետ պսակվելու. ամենքը գուշակում էին ինձ եթե ոչ անբախտություն, գեթ մեծամեծ անհաջողություններ և կյանքի ամեն վայելքներե զրկանք: \nԱմենից ավելի Տեսնատան էր տրտում ու անբավական, «բաս Սեռաֆիմե՞ն, բաս Կատկե՞ն, և այլն. ի՞նչ կիլի նրանց հալը»: \nԲայց ողորմելին չգիտեր, որ Մարիի բարեկամությունը իմ բարոյական մկրտությունն էր երիտասարդական ամեն խենեշութենես: \nԱնցյալս ինձ արդեն երևում էր մի գարշելի երազ, որի հիշատակը ամեն կերպ աշխատում էի արմատախիլ անել մտքես: \nՄինչև այժմ չգիտեմ` լա՞վ արի, թե վատ, բայց բացի Հովհաննեսեն ոչ ոքի չխոստացա և ամենքի խնդիրը բացե ի բաց մերժեցի Մարիի հետ ծանոթացնելու. ինձ այնպես էր երևում, որ այս խառնափնթոր բարոյականությամբ երիտասարդների հայացքը անգամ պիտի արատեր Մարիի հրեշտակային հոգին:\n\nԲարեկամներս չհասկացան իմ իսկական կարծիքը այս բանի մասին և առգրեցին իմ վախը կամ զգուշությունը` հաջաղկոտության: \nԵս շատ ուրախացա, որ այդպիսով վերջացավ նոցա կարծիքը իմ մասին:\n\n* * *\nՆույն երեկոյին քաղաքապետեն հրավեր ստացա մյուս օր առավոտյան ժամը 9-ին նորա գրասենյակը ներկայանալու: \nԱյն գիշեր ես և Հովհաննեսը գրեթե քուն չեղանք: \nՀովհաննեսն էլ այդ միջոցին սիրահարվել էր մի գաղղիացի աղջկա վրա, որի անունը նմանապես Մարի էր, որի ծնողքը, մի չնչին պատճառով, չէին հոժարում այդ երկու սիրահարներին իրար հետ միանալու, և այդ չնչին պատճառն էր` թե՛ Մարիի և թե՛ Հովհաննեսի փող չունենալը:\n\nԱյդ գիշեր ես խոստացա Հովհաննեսին` թե՛ մոտս գտնված և թե՛ ստանալու փողես, որքան որ պետք է, մասն հանել, որ նորա պսակի բանը դյուրացնեմ և ապագա ապրուստը ապահովացնեմ: \nԵվ շատ ուրիշ կյանքի ծրագրություններ արինք և օդային ամրոցներ շինեցինք այդ բոլորովին ուրախ գիշերը: \nԱքաղաղները արդեն երրորդ անգամ խոսել էին, որ մեր աչքերի կոպքերն էլ սկսան ծանրանալ և մենք կամաց-կամաց նախ նիրհեցանք և ապա անուշ ու խոր քնեցանք ու ոսկի երազները սկսան թռչտել մեր գլուխներու վրայով:\n\nԱռավոտվա 8-ը ժամն էր, որ Հովհաննեսը տեղերից վեր թռավ, սկսավ պինդ-պինդ ինձ զարթեցնել, ասելով «Միքայե՛լ, Միքայե՛լ, վե՛ր կաց, վե՛ր կաց, նայե չմոռանաս քաղաքապետը քեզ սպասում է»:\n\nՀապճեպով տեղես ելա. խշխշալի ինքնաեռը ներս բերին, հոտոտ սուրճը, պինդ սերը, շաքարոտ պաքսիմատը, որ վաղուց մեր ճգնարանը (կամ բանտը) մտած չէր, նորից հազար ու մեկ նյութ տվին մեզ մեր այսուհետև վարելու ապագա փափուկ և երջանիկ կյանքին: \nՍուրճը ավարտելից հետո, ես գնացի քաղաքապետի մոտ, իսկ Հովհաննեսը գնաց Ճեմարան:\n\nՔաղաքապետը ինձ հայտնեց, որ իմ գտած առարկաների համար ինձ նշանակած է 25,000 մանեթ (մասնագետները այդպես էին գնահատել), և այդ գումարը ես կարող եմ, երբ և կամենամ, ստանալ տերության գանձարանեն. իսկ առարկաները, ինչպես հազվագյուտ իրեղենք, պիտի պահվին թանգարանների մեջ: \nԹղթերից երևել է, որ գրասեղանի տերը բոլոր կյանքը ամուրի է մնացել և յուր կենդանության ժամանակ ևս ազգականներ ունեցած չէ. ինչպես որ ասում են` չոր գլուխ մարդ է եղել, նորա պարապմունքը վաշխառություն է եղել և այլն: \nՈւրեմն այդ բոլոր հարստությունը, ըստ ամենայն իրավանց և արդարության, իմ լիակատար սեփականությունն էր:\n\nՔանի որ քաղաքապետը այս մանրամասնությունը պատմում էր ինձ, ատենադպիրը բերեց մի պաշտոնական թուղթ, որի տակ քաղաքապետը ստորագրեց յուր անունը և ինձ տվավ, ասելով. «Այս թուղթը կտանեք տերության գանձարան և կստանաք ձեզ պատկանած քսանհինգ հազարը (իհարկե, առանց այն հազար հինգհարյուր մանեթին, որն երեկվա օրը ստացել էիք ինձանից):\n\nԱռի թուղթն ու իսկույն գնացի գանձարան, ստացա բոլոր փողը ու տարի պահ տվի լումայատուն և ստացա անդորրագիր:\n\nԱյս ամենը քանի մի ժամու բան էր: \nՃաշելու համար դեռևս շատ կանուխ էր: \nԳնացի, ման եկա խանութները, գնեցի զանազան կերպասներ, կտավներ և այլ կանանց հարկավոր բաներ, ինչպես` գլխարկ, թիկնոց, մուշտակ և այլն: \nՄսխեցի մոտ 1000 մանեթ, և ահագին կապոցներով շտապեցի Մարիի տուն: \nՃանապարհին չի մոռացա մի դերձակուհի հանդիպել, որին հայտնելով Մարիի հասցեն, պատվիրեցի անհապաղ գալ այնտեղ: \nՆերս որ մտա, Մարին երեկվանե ավելի գունատ էր:\n\n«Բարով, Մարի, ասացի, ինչպե՞ս է առողջությունդ. ինչո՞ւ այդպես գունատ ես, մի՞թե անհանգիստ անցուցիր գիշերս»:\n\nՊատասխանելու տեղ Մարին փաթաթվեցավ վզիս ու ձիգ ժամանակ համբուրում էր գլուխս, աչքս, ճակատս, ու հետո սկսավ աղիողորմ լալ:\n\n— Մարի՛, Մարի՛, ի՞նչ եղավ քեզ, ի՞նչ, — հարցուցի:\n\nՄարին ոչինչ պատասխան չի տվեց: \nՆերդական շարժմունքով պինդ բռնեց ձեռքես, նստեցուց աթոռի վրա ու ինքն էլ նստավ գրկումս: \nԱրյունը խփեց գլխիս:\n\n— Ի՞նչ է այդ արածդ, — ասացի. Մարի՛, Մարի՛, խելքդ վրա՞դ է:\n\n«Ապա ինչո՞ւ ինձ չես փախցնում, չես գողանում... ես քեզ ասացի և էլի կասեմ` բռնի խլած, հափշտակած` ես քուկդ եմ, իսկ իմ կամքին թողած` երկբայելի է, որ երբևիցե քեզ պատկանիմ: \nԽելք չունիս դու, Միքայել, հասկացի՛ր ինձ. դորանից ավել ես քեզ ոչինչ ասել չեմ կարող, առանց նորան էլ ես քեզ ավելի ասացի, քան կարելի էր. իմ քեզ հետ խոսելս, քեզ հետ բարեկամանալս` արդեն մեծ ուխտադրժություն էր իմ կողմանե. իսկ այս սերը, որ ծագեցավ մեր մեջ, արդեն ինձ հավասարեցնում է ամենա... \nՄիքայե՛լ, Միքայե՛լ, դու ինձ չես սիրում...\n— Մարի... մի՞թե երկբայում ես իմ սիրուն... ինչո՞վ ապացուցանեմ քեզ, որ սիրում եմ:\n\n«Կատարե խնդիրս»:\n\n— Ասա տեսնեմ` ի՞նչ է քու խնդիրդ, ինչո՞ւ թաքցնում ես ինձանից:\n\n«Ինձ գողացիր, ինձ հափշտակե, ինձ փախցուր. թքե վրաս, մրե ինձ, որ մի ուրիշը տեսնե այդպես կեղտոտված` ինձ արհամարհե, որ ես քեզ մնամ»:\n\n— Մարի՛, ես քեզ շատ եմ սիրում, որ կարող լինիմ այդպիսի ցածություն կատարել... ես չեմ ուզում, որ աստուծո սեղանի առջև կանգնած ժամանակդ ամաչես ու կարմրիս, և չեմ ուզում որ` երբ և իցե խիղճդ տանջե քեզ. ես չեմ ուզում, վերջապես, որ քու ամուսինը քու առջև չարագործ լինի:\n\n«Չէ՛, Միքայել, եթե դու ինձ սիրեիր, ինձ տիրելու համար չարագործություն ևս հանձդ կառնեիր, թեև իմ առաջարկության մեջ ոչ չարագործություն կա և ոչ ամոթալի գործ, դու միայն հրաժարվում ես իմ մեղքի կեսը վրադ առնելու. մեր նախահայր Ադամը, ինչպես երևում է, ավելի էր սիրում Եվային, քան թե դու ինձ...»:\n\n— Մարի՛, մի՞թե տասը, իննի, յոթը, վերջապես երեք օր ուժ չունիս...\n«Ա՛խ, — ասաց Մարին, — սորանից ավելի սրտաբացություն դու ինձանից մի՛ սպասիլ... \nԱստված տա, որ իմ «հոգեառը» ճամփին ուշանա մինչև մեր պսակի կատարվիլը. աստված տա, որ իմ չարագուշակ նախազգացմունքը չկատարվին. այն ժամանակ ես բոլորովին բավական կմնամ և ուրախ կլինիմ, որ ոչ դու իմ խոսքին, այլ ես քուկին հետևեցա. ի՛նչ ասել կուզե, որ խաղաղ, ուրախ, սուրբ պսակը մեծ առհավատաչյա է երջանիկ և անդորր ամուսնական կյանքի համար... բայց եթե, աստված հեռի անե...»:\n\nԱսաց ու սաստիկ հոգետանջ մտածմունքի մեջ ընկղմեցավ խեղճ աղջիկը:\n\nՄարի՛, ասացի, երկար ժամանակ սպասելեն հետ, ես արդեն սկսում եմ կասկածել, որ քու կյանքի մեջ մի սոսկալի բան կա, որն դու ուշի ուշով թաքցնում ես ինձանից... ի՞նչ է այդ գաղտնիքը, ասա ինձ, ես քու ոտքի հողը լինիմ:\n\n«Անհնարին է այդ, սի՛րական Միքայել, եթե ասեմ, իմացիր որ, ինքս պիտի հրաժարեմ քեզ իմ ներկայութենեն. բայց քեզանից հեռանալու, առանց քեզ ապրելու արդեն ուժ չի կա մեջս: \nՄիքայե՛լ, հավատա ինձ, ես պարկեշտ, ամոթխած ու կույս եմ, բայց... միայն հանցանքը կարող է ինձ քեզ հետ միավորել: \nՄիքայե՛լ ջան, մի՞թե ես մեղավոր եմ, որ քեզ սիրեցի. մի՞թե շատ տարի առաջ ես գիտեի, որ դու կաս աշխարհիս երեսին, մի՞թե իմ ծնողքը գիտեին, որ նոցա դուստրը այնպես հզոր սերով պիտի սիրե մի անծանոթ, օտարազգի երիտասարդի, որպիսի սիրով, գուցե աշխարհքիս ստեղծմանեն ի վեր ոչ մի աղջիկ սիրած չէ: \nԼսե ու հասկացիր, Միքայել. ես քեզ սիրում եմ, ես քեզ պես ասպետ բնավորությունով երիտասարդ դեռևս տեսած չեմ, եթե տեսած լինեի, ինչ ասել կուզե, որ ես այստեղ չէի լինիլ այս րոպեիս — կարծեմ որ այս խոսքերս շողոքորթություն չես համարում — ես քեզ հավանեցա, սիրեցի և ուզում եմ առմիշտ քուկդ լինել, բայց... հոժար կամքովս ես քեզ ընտրել չեմ կարող. դու պետք է իմ հոժարությունս ոտնակոխ անես. իմ ազատ կամքը պիտի բռնաբարես, ես ամոթես կարմրում եմ, բայց ի՞նչ անեմ, հարկավ պետք է հետդ սրտաբաց լինիմ, խոսքս էլի կրկնում եմ, ինձ պիտի մրոտես, ցեխոտես, որ մարդիկ արհամարհեն ինձ, որ այդ հնարով ես քու կինդ դառնամ, ապա թե ոչ... ես քեզ ավել ոչինչ չեմ ասիլ, ու մեկնություն դու ինձմեն մի՛ սպասիլ: \nԻսկ եթե երբևիցե գաղտնիքը իմացար, այն ժամանակ իմ մահվան բոթն ևս կլսես»:\n\n\n\n\n\n\n— Թե՞ դու նշանած ես, — ասացի, ասես թե այդ րոպեին մի մարգարեական ոգի իջավ իմ վրա:\n\n«Ինչ որ քեզ ասացի` այնքանը բավական է. ավել ոչինչ չես իմանալ ինձանից. մանավանդ որ` ես կխնդրեի քեզ, որ իմ անցյալի մասին հարցուփորձ շատ չանեիր ինձ... մահագուշակ մտքերը պաշարել են ինձ... ա՛խ, ինչպես ես տարաբախտ եմ...»:\n\nԱչքս դարձուցի Մարիին, և ինչ տեսնեմ. ճակատի վրան, ասես թե, մահու դատակնիքը խորունկ ու պարզ դրոշմած էր: \nԲժիշկները ու քահանաները շատ լավ գիտեն կարդալ մարդուս երեսին այդ գաղտնիքը, և հազիվ թե տասնեն մի անգամ կվրիպին: \nՕրհասական մարդու աչքերի ցոլքը ու երեսի տիպարքը, ճանաչողի համար, հայտնի նշաններ ունին. ահա այդպիսի նշաններ նշմարեցի Մարիի երեսին:\n\n— Թող, Մարի՛, դատարկ բան է ասածդ, — ասացի, — եկ մեր խոսակցության նյութը փոխենք... ճաշը կերե՞լ ես, թե չէ: \nՀագվե, երթանք Դյուսոյին, մի լավ ճաշ ուտենք: \nԵս էլ, ի դեպ ասեմ, բավական լավ ախորժակ ունիմ: \nՀա՛, մոռացա քեզ ցույց տալու. նայե՛, կհավանի՞ս իմ ճաշակին և ընտրողությանը:\n\nԱսացի և առջևը դրի գնած առարկաներս:\n\nՄարիի երեսի ոչ մի գիծը չի փոխվեցավ, ուրախության ոչ մի նշան չի նշմարեցի վրան. միայն ի նշան շնորհակալության ձեռքս սեղմեց ու ծանր հոգվոց հանեց, իբր թե` ասել կուզեր` «շատ լավ է, բայց ո՞վ պիտի վայելե»:\n\nԱռինք կառք և ուղիղ գնացինք Դյուսոյի հյուրանոցը:\n\nՎաղուց լսել էի քսանհինգ մանեթանոց ճաշերի անունը, բայց դեռևս կերած չէի. ուզեցի գոնե մի անգամ փորձել: \nՆերս որ մտանք, ծառան բերեց կերակուրների ցուցակն ու ես նորա մեջեն ընտրելով հորինեցի ճաշը, որն եթե ասեմ, թե ի՞նչ կերակուրներից էր բաղկացած, անշուշտ գաստրոնոմը պիտի ծիծաղե վրաս: \nԲոլոր պահանջած կերակուրներիս անունները միտքս չէ, հիշում եմ միայն հետևյալները` կրիայի թան, պաղ թառափ (осетр), փասյան խորոված, աքլարե սոուս, անանաս, և շատ ուրիշ այսպիսի հազվագյուտ (իհարկե մայրաքաղաքի համար) բաներ, վրայից էլ շամպայն:\n\nՃաշի ժամանակ ես խոստացա Մարիին, որ երեք օրեն կլինի մեր պսակը, ավելի շուտ ամենևին չէր կարելի, նախ որ` այդ միջոցին ես պետք է խնդիր տայի և դուրս գայի համալսարանեն և գրվեի ազատ ունկնդիր. երկրորդ` պիտի պատրաստեի թե՛ ինձ և թե՛ Մարիի համար հարսանիքի հալավներ, երրորդ` պիտի վարձեի բնակարան, զարդարեի հարկավոր կահ-կարասիքով, գնեի տան զանազան պիտույք. միով բանիվ` Մարին համոզվեցավ, որ հետաձգելս ո՛չ համառութենես էր և ո՛չ էլ քմահաճութենես. մանավանդ իմ համալսարանեն դուրս գալը ավելի համոզեց նորան. եթե ինչպես ուսանող պսակվեի` այն ժամանակ ես կարող էի օրինազանց երևել և անվանարկ մնալ բոլոր կյանքս, — այդ բանին ամենևին հոժար չէր նա:\n\n«Ա՛խ, Միքայել, ինչո՞ւ այդպես ուշ, շատ կարելի է, որ այդ միջոցին...» ասելու խոսքը չավարտեց:\n\n— Ի՞նչ կարող է պատահել այդ երեք օրվա մեջ, հարցուցի ես:\n\n«Ոչինչ, ես այնպես ասացի»: \nԱսաց ու նորից յուր տխուր մտածմունքի մեջ խորասուզվեցավ, ու ժամանակից ժամանակ ինքն իրան մրմնջում էր` «Կարելի է... գուցե աստված տա... արգելք... \nԱխ, տեր աստված, շնորհակալ եմ քեզանից, որ դու ինձ բախտ տվիր և մեծ բախտ տվիր. բայց ինչո՞ւ ինձ երևում է, որ ես այդ բախտին հասնելու չեմ»:\n\n— Մարի, ասացի, — գիտե՞ս ինչ. ես այս րոպեիս կերթամ ու կգնեմ երկու հատ մատանի, մինը` քեզ և մյուսը ինձ համար, կուզե՞ս մատենափոխության ծեսը այսօրևեթ կատարենք, որ դու միամտվիս (ես կարծում էի, թե նորա անհանգստության պատճառը սրտի վախեն էր, որ չլինի թե ես փոշմանեմ խոսքս փոխեմ ու չի պսակվիմ վրան): \nԵս շատ լավ գիտեմ, որ` այդ մի դատարկ ծես է, առանց նորա էլ աստված կօրհնե մեր պսակը, բայց ի՞նչ կարիք ունենք արհամարհելու այդ թեկուզ դատարկ ծեսը, որն ամեն ազգ ունի և ուրախությամբ կատարում է:\n\nԱյս որ լսավ Մարին, ևս առավել գունատվեցավ, նորա հեզ աչքերեն, ասես, կայծակներ թափեցան ու մի անմեկնելի վշտալի ձայնով ասաց. Չէ՛, չէ՛, այդ բոլորովին անհնար է. ես ուխտադրուժ լինել չեմ կարող...\n— Ո՞ր ուխտադրժությունն է քու ասածը, ի՞նչ ես ասում, — ասացի վրդովված հոգով ու կասկածս սկսավ ստուգվելու:\n\n«Այդ մեր պսակեն հետո կիմանաս... \nԱ՛խ, ինչո՞ւ օրերը չեն անցնում րոպեի արագությամբ... կհասնի՞մ արդյոք այդ երջանիկ օրվան»:\n\nՈւ հետո, խոսքը ու ձայնը անակնկալ կերպով փոխելով, — ասաց. — Միքայել ջան, գիտե՞ս ինչ, ես սաստիկ զգայուն սիրտ ունիմ, ճանճի սատկելուն անգամ չեմ կարող անտարբեր նայել. բայց այս րոպեիս շատ ու շատ կցանկանայի մի մարդու մահը:\n\n— Այդ ի՞նչ տարօրինակ ցանկություն է, — ասացի: \n— Չե՞մ կարող արդյոք իմանալ այդ մարդու անունը, ո՞վ է նա:\n\n«Մեր պսակեն հետ կիմանաս», — կարճ կտրեց Մարին:\n\n— Ինչո՞ւ այժմ չէ, — ասացի ես:\n\n«Էնդուր համար որ մեռնել չուզեմ. էլի եմ կրկնում` իմ այս գաղտնիքը հենց որ իմացար — իհարկե մեր պսակեն առաջ — ես կմեռնեմ: \nՀա՛, քեզ մոռացա ասելու, նայե՛, գոնե այս խնդիրս կատարե. երբ որ մենք կպսակվինք, դու, եթե պետք լինի, պարտավոր ես ասելու որ, ինձ բռնի տարիր ժամ ու պսակվեցար հետս, կամ` բանտով սպառնացար, իբր թե պարտքիս համար և կամ սոցա նման մի բան պիտի հնարես: \nՀա՞, կանե՞ս, սիրականս»: \nԱսաց ու այնպես քնքշությամբ փաթաթվեցավ ճտիս, որ ոչ թե այսպիսի անմեղ ստություն, այլ ինձ երևում էր որ` Բառոն Ֆոն-Մյունխահուզենի բոլոր պատմությունների տակ կստորագրեի անունս, իբր թե այդ ամեն ստապատիր արկածքը իմ գլխովս լինեին անցած:\n\nՊանդոկեն որ տուն գնացինք, ժամը արդեն երեկոյան 8-ին մոտ էր: \nՓոքր ինչ ժամանակեն ցոլուն ինքնաեռը ներս եկավ (Մարիին արդեն պատվում էին ինչպես հարուստ մարդու հարս և նորա ամենաչնչին հաճույքը ստրկաբար կատարում էին): \nՆստանք թեյ խմելու. երկարորեն խոսեցանք հարսանիքի հալավների մասին, հետո` մեր ապագա ապրուստին, հետո... երեխաներիս դաստիարակության և, վերջապես, զավակներին պսակեցինք ու մենք ինքներս պապ ու նանի դարձանք:\n\nՄնաս բարևի ժամանակ Մարին կես ծիծաղ, կես ծանր դեմքով ասաց. «Գիտե՞ս, Միքայել, ես ինչ նկատել եմ. այստեղ Ռուսաստանումը ժամանակը ավելի համր է անցնում, քան թե մեր Զվիցերիայումը»:\n\nԵթե Զվիցերիայումը լիներ մեր պսակը, կարծեմ, այնտեղ էլ նա կհամրացներ յուր քայլափոխերը, ասացի ես:\n\nԽեղճ Մարի. նա կարծում էր թե` միայն ինքն էր ուզում շուտ միավորվել իմ հետ. իսկ իմ հալեն խաբար չէր նա, թե ամեն մի րոպեն ինչե՞ր կարժեին ինձ համար:",
    "Տուն որ գնացի, մեր Հովհաննեսը ուրախ-ուրախ ման էր գալիս սենյակի մի խորշից դեպի մյուսն ու ամեն անգամ, խորշին հասնելիս, անպատճառ թքում էր:\n\n«Հը՞, Վանյուշ, ի՞նչ ես անում», — ասացի:\n\n— Ի՞նչ անեմ, ման եմ գալիս ինձ համար: \nԴո՞ւ ինչ ես անում, դեռ չի կշտացար Մարիիդ պղատոնական սիրովը: \nԱյսօր ամբողջ օրը որտե՞ղ անցկացրիր:\n\n«Նախ ես գնացի քաղաքապետին»...\n— Հա, հա մոռացա հարցնելու` քաղաքապետին գնացի՞ր, ի՞նչ պատասխան ստացար:\n\n«Ես էլ քեզ էն էի ուզում ասել, դու խոսքս կտրեցիր»...\n— Դե, ասա, մյուս անգամ խոսքդ չեմ կտրիլ:\n\n«Չեմ կտրիլ ասում ես, էլի կտրում ես»:\n\n— Հիմի սուս եմ, ինչո՞ւ չես պատմում:\n\n«Դե, լսե. գնացի քաղաքապետին. նա իմ գտած առարկաները գնահատել էր 25,000 մանեթի»...\n— Պա. քու տղիս-տղա, էդ խո դու մեկ օրվա մեջ Ռոթշիլդ եղար պրծար... \nՄիքայել, ղորդ ե՞ս ասում, թե՞ հանաք ես անում:\n\n«Օրհնած, ես հիմի հանաքի ժամանա՞կ ունիմ... \nՔաղաքապետի հրամանով գանձարանեն ինձ այլևս 23 հազար 5 հարյուր ռուբլի տվին, որն տարի մի ապահով տեղ պահեցի, հետո գնացի Մարիիս համար հալավցու ճոթեր գնեցի. հետո նորա հետ գնացի Դյուսոյի հյուրանոցը ու լավ բաբաթի ճաշեցինք ու ավել լավ բաբաթի սիրտերս վերածեցինք. հետո` տուն եկանք ու միասին թեյ խմեցինք, հետո` պաչպչեցանք...»:\n\n— Պաչպչեցա՞ք... ես քեզանից ավել բաներ արի այսօր:\n\n— Ապա տեսնենք:\n\n«Նախ` գնացի Ճեմարան, առաջին անգամ կուշտ նստա աշխատելու, Բելվեդերի Ապոլոնի պատկերը ավարտեցի, եթե չեմ սխալվում, բավական լավ, և եթե աստված պրոֆեսսորիս սիրտը գութ և արդարություն ձգե` այս անգամին անպատճառ արծաթե մեդալը պիտի ստանամ: \nԱյս մեկ: \nԵրկրորդ` գնացի Մարիի ծնողների տուն, հայրը չիկար, մենակ մայրն էր տանը. ասացի որ Հնդկաստանի բիձաս մեռել է — թաշկինակս ցամաք աչքերիս տարի ու չեղած արտասուքները սրբեցի, որպեսզի ցույց տամ թե շատ քնքուշ սրտով երիտասարդ եմ — և ինձ բավական հարուստ ժառանգություն է թողել, որո հիման վրա խնդրեցի, որ Մարիին առանց այլևայլության ինձ կնության տան. բայց փուչ քավթառը, որ ինքն էլ տակավին համով կտորների ախորժակը կորցրած չէ, և մանավանդ որ, կարծելով թե առջևը դեռևս բավական ժամանակ կա ապաշխարելու ու մեղքերը քավելու, հասկանո՞ւմ ես խո. մա՛խլաս. կտրողաբար հայտնեց ինձ, որ մինչև Մարին քսաներկու տարեկան չլինի` մարդու գնալու չէ, իսկ այժմ նա միայն տասնվեց տարեկան է. կնշանակե Հովհաննես աստուծո ծառան, այդ քավթառի հաճույքի համար, ուղիղ վեց տարի ծոմ պիտի պահե, որ ինչպես տեսնում ես, խելքի մոտ բան չէ: \nԵս բանը այսպես որոշեցի. կամացուկ Մարիին աչքով արի թե` բան ունիմ քեզ հայտնելու. հնար գտա ու ականջին փսփսացի թե` ես կերթամ «Վարդ» հյուրանոցը, դու էլ փախիր արի: \nՀետո մորը մնաս բարև ասացի, առի գդակս ու դուրս եկա: \nԴուրս եկա` ուղիղ գնացի «Վարդ» հյուրանոցը, վարձեցի մի սենյակ, խոհարարին երկու հոգու համար պատվական ճաշ ապսպրեցի, հետն էլ բավական գինի. քանի մի ժամանակից Մարին էլ եկավ: \nՄարին որ ներս մտավ, աղբեր ջան, առի գրկիս մեջ, ոչ թե քեզ նման չոր ու ցամաք, այլ լավ հանգի պաչեցի-պաչպչեցի, սրտիս սեղմեցի, այնպես որ աղջկա արյունը երակների մեջ եռ բերի. հետո նստանք ճաշի... \nԵրկու երեք ամսեն, հավատացնում եմ որ` Մարիի ծնողք ինքները կուգան, կաղաչեն կպաղատեն, որ ես պսակվիմ նոցա աղջկա հետ... բայց, խնդրեմ, ինչ որ բարեկամաբար ասացի քեզ, թող մեր մեջ մնա, մարդու բան մի՛ ասիլ:\n\n— Քեզ խոսք եմ տալիս, որ մարդու բան չեմ ասիլ, բայց մի օր կգրեմ, — ասացի:\n\n— Գրե՛, ինչ եմ հոգում, բայց ի՞նչ լեզվով պիտի գրես, — հարցուց նա:\n\n— Իհարկե հայերեն — պատասխանեցի:\n\n— Եթե հայերեն պիտի գրես, վախ չիկա. ուզում էի իմանալ` ո՞վ է քու հայերենի կարդացողը:\n\n— Ալուր ըլի, թե չէ` մկներ կգտնվին, — պատասխանեցի առածով:\n\n— Իսկ դու ինչո՞վ վերջացուցիր քու «սիրո արկածքը»:\n\n— Ես երեք օրեն պիտի պսակվիմ, և հուսամ որ` դու իմ խաչեղբայրը կլինիս:\n\n— Ինչու չէ, լավ, եթե միայն պսակվելու լինիս. բայց «կուտիս ծվում է», դու ոչ այդպես վաղ պիտի պսակվիս և ոչ այդ աղջկա վրա:\n\n— Կտեսնենք:\n\n— Կտեսնես:\n\nՓոքր մի սպասելից հետ Հովհաննեսը նորից սկսավ.\n— Արի՛, Միքայել, դու էլ իմ օրինակին հետևե. ի սկզբանե ես քեզ պես կարծում էի թե` առանց տերտերի օրհնելուն մեր սերը սիրո չի նմանիլ, և այդ պատճառով շատ աշխատեցա, որ Մարին իմ օրինավոր կինը դառնա, բայց երբ տեսա, որ նպատակիս չի հասցնելու համար մարդիկ առջևս քար ու պատեր են դնում, ես առանց արտաքին ծեսերի էլ «յոլա գնացի» և տեսնում եմ, որ դորանով սերս դեպի Մարին ոչ փոխվեցավ և ոչ սառեցավ:\n\n— Բայց հարգա՞նքը դեպի նա, որ ամուսնական կյանքի ամենակարևոր պայմանն է, ասացի ես:\n\n— Է՛հ, դու էլ, զարմանալի մարդ ես եղած. ամեն կատարելություն միասին ե՞րբ են գտնվել, որ այժմ գտնվին:\n\n«Վա՛յ այն սերին, որի կեսը հարգանք չլինի, ասացի ես. մարգարիտը անգին բան է, բայց հենց որ կոտրեցիր` գինը գրոշ է: \nԱխտավոր կնկան հավանել կարելի է, խոսք չունեմ, դեպի նա կիրք ու տռփանք ևս կարելի է ունենալ, այդ էլ աներկբայելի է, բայց սիրել` «ոչ երբեք»:\n\nԴու ինչ կուզես ասա. բայց ինձ այնպես է թվում, որ ես ավելի սեր ցույց տվի իմ Մարիին, քան թե դու` քուկիդ: \nԻմ կարծիքով սիրել` նշանակում է աշխատել տիրելու. ես Մարիիս արդեն տիրեցի, այսուհետև ոչ ոք նրան ձեռքես չի խլիլ, նշանակում է, որ ես նրան սիրում եմ:\n\n— Հովհաննես, գիտե՞ս ինչ, ասացի, Chaque baron a som gout.\nԵվ սորանով մեր վեճը վերջացավ:\n\nԿենցաղագիտական կողմից կարելի է, որ Հովհաննեսը իրավացի էր, մանավանդ որ ինքը Մարին ևս դորա նման մի բան ակնարկում էր ինձ իհարկե, կույր-զկուրյան հետևելով նորա կամքին ու պահանջմունքին, ես առավել երջանիկ կլինեի, բայց ի՞նչ անեի, երբ մեջս ուժ չի կար ծնողացս ներշնչած սկզբունքները հանկարծ ու այդպես կոշտ կերպով քանդելու: \nԵս մինչև այժմ չգիտեմ լա՞վ էր արածս, թե վատ: \nԵս գուցե ընդունակ էի... \nՍոկրատես, Շիլլեր, Գյոթե, մինչև անգամ Շեքսպիր լինելու, բայց, բայց Ռիշելիյո` ոչ երբեք:",
    "Մյուս առավոտ որ գնացի Մարիի բնակարանը, գաղղիացի դերձակուհին նորա մոտ էր ու պսակի հալավն էր վրան չափում: \nՄինչև այն օրը Մարիին միշտ միևնույն անպաճույճ հալավով էի տեսել. բայց այս անգամ, որ պերճ, քղանցքավոր թանկագին սպիտակ կերպասե հագուստով տեսա` հիացած մնացի. ոչ թե կենդանի կին, այլ երևելի նկարիչների պատկերների վրա անգամ տեսած չէի այսպիսի զմայլեցուցիչ գեղեցկություն. բաց շագանակագույն ու թավ մազերը ճոխ ճոխ փունջերով ցրված էին ուսերի, մեջքի ու լանջերի վրա. իրանքը այնպես քնքուշ, փափուկ ու շնորհաշուք էր, ասես թե կաշիի ետև ոչ ոսկոր կար և ոչ միս, այլ լցրած էր այն հյուսիսաբադին (гага) փետրով: \nՕր ու կես էր մնում պսակիս. Հովհաննեսի ասածի պես, Հովբ երանելիի համբերությունն էր պետք, որ մարդ խելքը չի թռցներ գլխեն, այսպիսի գեղեցիկ արարած առջևը տեսնելիս: \nՔանի քանի անգամ թերահավատել էի, միտք անելով թե` մի գուցե Հովհաննեսը ավելի իրավացի էր յուր ռեալական հայացքով իրերի վրա, քան թե ես իմ պյուրիզմով:\n\nՄարին եկավ գրկվեցավ, գլուխը դրավ կուրծքիս ու ասաց` «Միքայե՛լ, ասա ինձ ճշմարիտը, իրա՞վ ես այնպես սիրուն եմ, ինչպես որ ասում է ինձ հայլին»:\n\n— Այո՛, ասացի, մի բան էլ ավելի: \nՀայլիի մեջ ցոլացածը ո՛չ հոգի ունի, ո՛չ մարմին, իսկ դու երկուսն էլ ունիս, հետը միասին Սոկրատեսի խելքն էլ:\n\n«Միքայել, եթե աստված տա, քանի մի ժամանակեն քու կինը լինիմ, հավատացնում եմ, որ շատ կբախտավորացնեմ քեզ. ամեն հնարս գործ կդնեմ, որ դու ուրիշի ամուսնական կյանքին չնախանձիս: \nՕ՛. դուր գալու ինչ ու ինչ գաղտնիքներ ես գիտեմ»:\n\nԿանգնած տեղերս նա շարունակում էր փիլիսոփայություն անել: \n«Եթե կինը խելոք է, նա բոլոր հույսը չի պիտի դնե յուր մարդու տված խոստմունքի ու հավատարմության երդման վրա. այդ շատ թույլ առհավատչյա և ապահովություն է ընտանեկան անդորրության ու բախտի համար. կինը ամեն րոպե դուրեկան, հավանելի պիտի լինի յուր մարդուն և, եթե կարելի է այսպես ասել, մինչև վերջը պիտի մրցե յուր շուրջը գտնված ծանոթ կանանց հետ ոչ միայն բարոյականության, այլև ամեն մանր մունր կանացի հրապույրքների կողմանե, որով նա դեպի իրեն ձգում է ամուսնու սիրտը և անտեսանելի շղթաներով ամուր կապում է յուրինի հետ: \nԵթե ինձ հարցնես, տրամարդոց անհավատարմության մեջ մեծավ մասամբ կնանիքն են մեղավոր — իհարկե խոսքըս անառակների վրա չէ, այլ փոքր ի շատե օրինավորներին — սիրուն լինելը մեզանից կախյալ չէ. բայց դուրեկան լինելը ամեն կնկա պարտքն է ու նոցա առանձին արժանավորություններից մինըն է: \nԿանանց անհավատարմության համար ես խոսել անգամ չուզեմ. առնացի կինը ոչինչ արդարություն չունի յուր անհավատարմության համար, ո՛չ մարդու սառնությունը, ո՛չ չքավորությունը և ոչ նորա ընկերների գեղեցկությունը…\tընկած կինը կարող է առաջարկել զղջումն, ապաշխարանք, արտասուք, ափսոսանք, բայց չքմեղություն, արդարություն` ո՛չ երբեք, ինչպես և ո՛չ մի գող կամ մարդասպան կարող է յուր հանցանքը ու ոճիրը արդարացնել աղքատությամբ: \nԺորժ Սանը թեև ինքը կին էր, բայց շատ վատ իմաստասիրել էր օրինավոր կնանիքի բարոյական սկզբունքները. նա թույլ փաստաբան էր թեթևաբարո կանանց: \nԺորժ Սանին կարդալը և՛ կարելի է, և՛ պետք է բայց նորանից խելք ու խրատ սպասելը հիմարություն է»:\n\nԹեև շատ բանի մեջ համաձայն չէի Մարիի հետ, այնուամենայնիվ շատ ուրախ էի, որ նա այսպիսի ծանր հարցի մեջ, ինչպես որ ամուսնական հարաբերության հարցն է, յուր սեփական, գրքե չի քաղած կարծիքն ունի. ես ինքս ինձի մխիթարում էի, որ ժամանակով կարող կլինենք միասին ավելի խոր և հիմնավորապես զննել կանանց հարցը:\n\n— Շատ լավ ես դատում, — ասացի Մարիին, բայց որովհետև ես դեռևս շատ գործ ունիմ կատարելու այս օրուկեսվա մեջ, այդ պատճառով ամուսնական կյանքի խորհրդածությունը թողնում եմ ավելի ազատ և բարեհաջող միջոցի: \nԴե՛, ցտեսություն: \nԵս այժմ պիտի երթամ համալսարան` վկայականներս հետ ստանալու, հետո պիտի երթամ բնակարան վարձելու, հետո ինձ համար աշխարհական հալավ ապսպրեմ. հետո տան համար ամենակարևոր կարասիք ու խոհանոցի համար «աման-չաման» գնեմ, վերջապես` հայ քահանայի հետ ևս պետք է ինչ ասես խոսիմ մեր պսակի համար և այլն, և այլն, մեկ խոսքով` անելու բան շատ ունիմ: \nՀուսամ որ այս վերջին անգամն է քեզ մնաս բարև ասելս. մի անգամ էլ որ տեսնվինք` այնուհետև հավիտյան չենք բաժանվիլ իրարե: \nԱսացի ու, ասես թե սրտիս մեջեն մի բան կտրվեցավ ցած ընկավ. մի անմեկնելի վիշտ պատեց սիրտս: \nԳնա ու այսուհետև մի՛ հավատար հոգվո վկայության: \nՉէ՛, ո՛վ ինչ կուզե թող ասե, բայց մարդուս շուրջը մի բան կա, որն մենք մեր հինգ զգայարանքով բռնել չենք կարողանում. բայց նա կա ու կա, թեկուզ քարը տրաքի:\n\n«Ցտեսություն, իմ աննման Միքայել», — ասաց Մարին, ու այնպես պինդ փաթաթվեցավ վզիս, որ ասես թե, է՛լ անհնար էր միմյանցե պոկ գալ. արտասուքը նորից գոհարի պես ցոլացին աչքերին, բայց այս անգամն ուրախության արտասուք չէին նոքա. երեսի մեջ դարձյալ նույն մահու դատակնիքը կարդացի:\n\n— Մարի, ի՞նչ եղավ քեզ, ինչո՞ւ այդպես տխուր ես, — հարցուցի:\n\n«Ոչինչ, սիրական Միքայել, — պատասխանեց նա, հանկարծ չգիտեմ ինչ պատճառով ինձ այնպես թվեց, որ մահս մոտեցել է, իբր թե հասնելու չեմ իմ պսակի օրվան…\tԷհ, ուշադրություն մի դարձնի իմ վրա, դու երևի շատ սակավ ճանաչում ես մեզ շվեցարուհիներիս. մենք թեև հռչակված ենք ինչպես կրթյալ զարգացած ու խելոք կանայք, բայց սնոտիապաշտութենե, որ ասես թե ամեն կնկա բնածին է, ազատ չենք: \nԴու ուշք մի՛ դարձնի իմ ամեն մի արտասուքի ու նախազգացմունքի վրա, դու քու բանն արա, ինչ որ պետք է պատրաստե՛, ոչ մի հարկավոր բան բարձի թողի մի՛ անիլ. բայց հենց որ գործերդ ավարտեցիր` իսկույն շտապե գալու. ես թեև կաշխատեմ սիրտս ամուր պահել, բայց դու ինձ երկար ժամանակ մի՛ թողնիլ. անմեկնելի մահագուշակ վիշտով լցված է սիրտս: \nԴեհ, սիրական գանձս, իմ մեկ հատիկ ուրախությունս աշխարհիս վրա, գնա, շուտ, շուտ էլ վերադարձիր, ոչ մի րոպե չի դադարիս իմ վրա մտածելու»:\n\nԹողի Մարիին ու սենյակեն դուրս գնացի, բայց դեռևս նախասենյակեն չէի ելել — թիկնոցս ու գալոշներս էի հագնում — հանկարծ ներսի դուռը դղրդոցով բացվեցավ, Մարին դուրս պրծավ, խելագարի նման փաթաթվեցավ վզիս ու նվաղեցավ. հազիվհազ երեսին ջուր սրսկելով ու ճակատին ու քունքերուն քացախ քսելով` կարողացանք ուշքը վրան բերել:\n\n— Էլի ի՞նչ եղավ քեզի, — ասացի բոլորովին շփոթված. Մարի՛, Մարի՛, հնար չի կա, որ դու կա՛մ մի սոսկալի գաղտնիք ունիս, կա՛մ թե հիվանդ ես:\n\n«Ոչինչ, ոչինչ, — ասաց նա, — միամիտ գնա քու բանիդ. միայն թե երկար մի՛ թողնիլ ինձ մենակ... մի՞թե դու չգիտեիր, որ շվեցարուհին սիրելը այնքան հեշտ բան չէ, — ասաց, խոսքը հանաքի դարձնելով ու զորաքի երեսը ուրախ ձևացնելով. — մենք շվեցարուհիներս այդպես ենք, եթե մեկին սիրեցինք` մեր բոլոր գոյությունով կսիրենք, և մեր սիրո առարկայեն բաժանվիլը ահա այդպիսի հետևանքներ ունի, որն որ տեսար», — ասաց, և տենդահույզ ցնցմունքներով սկսավ ամուր ծիծաղել:\n\nԵս հանգստացա, բայց կիսով չափ: \nՆորից առի գդակս ու դուրս գնացի:\n\nԲակ որ մտա, մի օտարական, ըստ երևույթին արտասահմանցի գերմանացի` ինչ որ հարցնում էր դռնապանին ու ես, թեև վրան մի առանձին ուշադրություն չի դարձուցի, բայց կարծես թե ականջիս «Մարի» անուն լսվեցավ նոցա խոսակցութենեն: \nՏունը, ուր կենում էր Մարին, մի փոքրիկ քաղաքի մարդաբնակություն ուներ. հավատս մի չէ, քսան-երեսուն զանազան Մարիներ լինեին նորա մեջ. այդ պատճառով օտարականի հարցուփորձը բանի տեղ չի դրի ու գնացի կառապան վարձելու:\n\nՄինչև որ համալսարանեն վկայագիրները հետ կստանայի, մինչև որ դերձակին հալավներս կապսպրեի, մինչև որ հարմար բնակարան կգտնեի, մինչև որ կահ-կարասիները ու ամանիքը կգտնեի, — շատ ժամանակ անցավ ու գիշերվա տասը ժամը եղավ: \nԱրդեն ուշ էր Մարիին հանդիպելու. քունս չէր տանում, տուն էլ երթալ չէի ուզում: \n«Արի երթամ, — ասացի ինքս ինձի, քահանայի հետ խոսեմ` առաջիկա պսակի մասին ու էգուց, ամեն բանը ավարտած, հանգիստ հոգով, բոլոր օրը միասին կանցնեմ Մարիի հետ»: \nԷգուց չէ մյուս օր նշանակած էր մեր պսակը:\n\nՔահանային տանը չի գտա. իսկ վարդապետը տանն էր: \nԾերունի Եփրեմ վարդապետը (որ այսպիսի բախտախնդիր արկածքների համար շատ պատվական ու հարմար մարդ էր, աստված ողորմի հոգուն) զարմացավ իմ այդպիսի ուշ ժամանակվա այցելությանը: \nԿարճ խոսքով, ես մեկնեցի բանի բոլոր հանգամանքը:\n\n— Այդ ամենը շատ լավ է, — ասաց նա, դիցուք թե դու սիրո համար զոհում ես համալսարանը, քու ապագան, քու պատանեկությունը — այդ ամենը դեռևս հասկանալի է, բայց ես ինքս ինձի ինչպե՞ս մեկնեմ կամ դու ինչպե՞ս ինքներդ ձեզի թույլ եք տալիս այդպիսի անհարմարություն, որ բոլորովին հակառակ է ոչ միայն պարկեշտության, այլև խղճմտանքի. քու ասելով հարսդ այն ինչ 3 օր է, որ թաղել է յուր մորը... օրհնածնե՛ր, գոնե ողորմելի հանգուցյալի քառասունքն էլա կատարեիք, հետո... էդ ի՞նչ անժուժկալություն է...\nՈւ սկսավ գլխուս այսպիսի հոգեշահ գայլի շարականներ կարդալ, մասամբ Թեսավրոսեն (որն շատ սիրում էր կարդալ, բայց մեջի խրատքները ինքն էլ շատ չէր կատարում), մասամբ էլ յուր հորինածներեն: \nՎարդապետ ասածդ ի բնե խրատատու է, բայց ո՛չ խրատակատար:\n\nԵս պատասխանեցի, որ մենք ստիպված ենք մեր պսակը շուտացնել մի մեծ վտանգե ազատվելու համար. իսկ ինչ որ կվերաբերի հանգուցյալի հիշատակը ըստ արժանվույն հարգելուն, ես խոսք եմ տալիս, նախ` պսակիս թագը վեր չառնել գլխես և նարոտը վզես չի հանել գոնե մի ամբողջ տարի:\n\n«Այդ ջոկ բան է, — ասաց ժպտալով Եփրեմ վարդապետը ու հանգստացավ: \n— Ուրեմն կարող եք պսակվիլ»:",
    "Բոլորովին հանգստացած տուն վերադարձա: \nՀովհաննեսը դեռևս եկած չէր, ո՛վ գիտե ո՛ր բարեկամի հետ պանդոկումը թեյ խմում կլիներ` երգեհոնի ածած նվագները լսելով, որն առ ի չգոյե լավագույնին, շատ սիրում էինք երկուսս էլ` Քերոբն էլ մեր հետ:\n\nՀոգվով մարմնով վաստակած, շորերս հագիս, ընկա բազմոցի վրա ու րոպե չանցած քնեցա: \nԲայց ինչ քուն: \nԿհավատա՞ք. տասն անգամից ավելի ահ ու սարսափով տեղիցս վեր եմ թռել այն գիշեր. մինը մյուսից քստմնելի երազները բոլոր այն գիշերը դժոխային արհավիրքներով տանջեցին ինձ. դաշույն, արյուն, թույն, ատրճանակի պայթյուն, դագաղ, գերեզման, պատանքած մեռել — ո՞րը կուզես:\n\nԳնա ու այսուհետև նախազգացմունքի, հոգու վկայության «պարզատեսության» մի՛ հավատար:\n\nԱյս բոլոր պատմածիս մեջ մի հովտ սուտ, կամ մտացածին բան, կամ զարդարանք չի կա. ինչ որ գրում եմ` բոլորը լուսանկարի ճշտությամբ եղած պատահած բաներ են:\n\nԹեև առավոտը ծառան ինքնաեռը ներս բերեց, բայց ես տան թեյ խմել չուզեցի. ասես թե մի աներևույթ զորություն ինձ քաշում էր դեպի Մարին: \nԳդակս առի, թիկնոցս վրաս ձգեցի ու դուրս թռա: \nԿառապանը սայլադրանս մոտ կանգնած էր: \nԾախս չարած նստա կառքը, ու կառապանին հրամայեցի ձին քշել: \nԹեև խեղճ կենդանին բավական արագ էր վազում, բայց րոպեները ինձ մի-մի տարի էին թվում: \n«Շո՛ւտ արա, քշե՛, զա՛րկ ձիին», հրամայում էի անդադար կառապանին, ու անհամբերութենես ուզում էի դուրս թռչել կառքեն ու ոտով վազել, կարծելով թե` այդպես ավել շուտ կհասնեմ: \nՎայնաչարին, վերջապես հասանք Մարիի տան առջև: \nԴռնապանը ինձ որ տեսավ, չգիտեմ ի՛նչ փնթփնթաց, բայց ես նորա խոսքի վրա ուշք չդարձուցի ու վազեվազ սանդուղքներեն դեպի վեր բարձրացա: \nՆախասենյակումը շատ մարդոց արագախոս և խառնաշփոթ ձայներ լսվում էին. ոստիկանության քանի մի զինվորներ էին կանգնած, աստիճանավորների թիկնոցներ ու գդակներ ձեռքերումը բռնած: \nԶարմացած մնացի, թե այս ի՞նչ էր նշանակում: \nՀանկարծ առջևս եկավ Մարիի բնակարանի տանտիկինը ու երեսը սպրդնած, ասաց ինձ. «Մարին հրամայեց ձեզ երկար ապրել»: \nԱռաջին նվագ նորա խոսքերեն ես ոչինչ չհասկացա. խելագարի նման մի բան էի: \n— «Ի՞նչ ես հաչում» — ասացի բարկացած, կարծում էի թե` գիշերվա երազներիս շարունակությունն է:\n\n«Հա՛, ջահել պարոն, — հաստատեց մյուս պառավը, Մարին — աստված հոգին լուսավորե — այս գիշեր թույն խմել է ու մեռել: \nՄենք բան չգիտեինք, բայց առավոտս որ ինքնաեռը ներս տարանք, նայենք դեռևս տեղերումն է, զարթնած չէ. այդպես երբեք պատահած չէր. նա միշտ վաղ էր զարթնում, խղճուկը. երբ որ մոտեցանք անկողնին և ուզում էինք զարթեցնել, տեսնենք` երեսը դեղնած է, աչքերը կիսաբաց ու չորս կողմը կապտած, մարմինն էլ սառած, փետացած: \nԻսկույն դռնապանին…\nԱյլևս չկարողացա նորա պատմածը լսել, այլայլած ներս մտա, ինչ տեսնեմ…\nԷ՛հ, այդպիսի բանը կզգացվի, բայց չի պատմվիլ:\n\nԹաղապետի ձեռքումը մի կնքած ծրար կար, հասցեն իմ վրա ուղղած: \nՀապճեպով, բայց դողդոջուն մատերով կոտրեցի կնիքը ու մոլորված աչքերով կարդացի նամակը, որի բովանդակությունը այս էր.\n«Ներե՛ ինձ, սիրական Միքայել, որ իմ բարեկամությունը, բացի վիշտ ու թախիծեն, ուրիշ ոչինչ չի տվավ քեզ այս հինգ օրերը: \nԲայց իմացիր թե` որքան ես քեզ պիտի սիրեի, որ ուրիշին չի պատկանելու համար, քու անունդ հիշելով` մեռնում եմ: \nՀայրս ու մայրս, երբ դեռևս իմ երեխայության ժամանակ, խոսք էին տվել ինձ ամուսնացնել իրանց հինութ բարեկամի միակ որդու հետ, որին ես փեսա էի ճանաչում — քեզ չի պատահած մինչև անգամ կարծում էի, թե սիրում եմ նորան — տասը տարիից ավելի: \nԵրեկ հենց որ դու գնացիր իմ փեսան էլ ներս մտավ, ու հիշեց մեր ծնողաց ուխտը և իմ երդումները: \nԲոլոր ժամանակ որ նա ինձ մոտ էր, ես լուռ էի, ոչ մի խոսք չարտասանեցի: \nՄերժել նորան` ուխտազանցություն էր. հոժարել նրա առաջարկությանը` զորութենես վեր էր. դեպի քեզ ունեցած սերս ամեն սահմաններե անցել էր... \nՄնաս բարև, իմ սիրական, իմ աննման Միքայել. մի՛ անիծիլ ինձ. իսկ եթե կարող ես` երբեմն հիշե անբախտ Մարիին: \nԱյժմ հասկանո՞ւմ ես, անփորձ երեխա դու, ինչո՞ւ թախանձագին խնդրում էի քեզ գողանալ, փախցնել, բռնի կինդ շինել ինձ... դու համառությամբ մերժում էիր իմ խնդիրս, դու չհոժարեցար, առանց մի վայրկյան կորցնելու, ինձ քու կինը դարձնել (ժամանակը շատ կարճ էր) ինձ կինդ անել քու ձեռքն էր, բայց քու հարսդ լինել ես չէի կարող — ես նշանած էի»:\n\n* * *\nՈրի՞ն ի՛նչ բան, թե որքա՛ն վշտացել եմ, որքա՛ն լացել եմ, քանի՞ տարի խորին սուգ պահել եմ ես Մարիի համար: \nԱյդ ամենը, ինչպես նվիրական գաղտնիք, թող մնան իմ մեջ:\n\nՄյուս օրը իմ ձեռքով հողը դրի թշվառական աղջկա մարմինը ու իմ առաջին սերը: \nՍգավոր (գուցե և հետաքրքիր) հանդիսականերեն թաքուն` դագաղի մեջ սպրդեցուցի լումայատան պահ տված բոլոր փողս:\n\nՄարիի նման չնաշխարհիկ գանձը կորցնելես հետ` ժանգոտ ոսկին ի՞նչ արժեք պիտի ունենար իմ աչքումը:\n\nՓԱՌԱՍԵՐ\nՎԵՊ\n186*-ի հուլիսի ամսու մեջ Կովկասի կողմերեն մի տասնինը — քսան տարեկան հայ երիտասարդ եկավ Պետերբուրգ` համալսարան մտնելու: \nՏարեկան, այսինքն կուրսե կուրս փոփոխելու ուսանողական քննությունները նոր ավարտած էին. իսկ նորամուտների քննության ժամանակը շատ հեռու էր, որովհետև նոքա, ինչպես հայտնի է իրենց քննությունները տալիս են հետ ամառվա արձակուրդին, որ կատարվում է երբեմն օգոստոսի վերջերը, իսկ շատ անգամ սեպտեմբեր ամսու սկզբանն. այնպեսով, մեր հայ երիտասարդը առջևը գրեթե երկու ամիս ազատ ժամանակ ուներ: \nՆորա այսպես շուտ մայրաքաղաք գալը կարող էր երեք պատճառե հառաջացած լինել. կա՛մ նա ուզացել է առաջիկա քննությունների համար երկարատև և լավ պատրաստվիլ, կամ ուզացել է նա ուսանողական պայմաններին վաղօրոք ծանոթանալ և կամ Պետերբուրգի գոված ամառնային դաստակերտական կյանքը վայելել, որ ըստ մեծի մասին լիքն է լինում ռոմանթիկական արկածներով, որք չափազանց հրապուրիչ են գավառաբնակ երիտասարդներուն, և մանավանդ նոցա, որոնց երակների մեջ հորդ վազում է հարավային եռացող արյունը:\n\nԲայց այդ հիշած երեքեն ոչ մինը չէր իսկական պատճառը մեր հայ երիտասարդի ժամանակե առաջ Պետերբուրգ գալուն: \nՆա ուրիշ հաշիվ ուներ և նորա հաշիվը այս էր: \nՉքավոր ծնողքի զավակ լինելով` նա չուներ հնար յուր սեփական հաշվով չորս կամ հինգ տարի, ինչպես ուսանող ապրելու մայրաքաղաքի մեջ. ի բնե հպարտ և անձնասեր գոլով` նա չէր ուզում, յուր շատ համազգի երիտասարդների նման, մտնել ի թիվս այն երիտասարդների, որոնք լոկ օրական ապրուստի համար, իրանց ամենաթանկագին գանձը — իրանց համոզմունքը — դնում են կեղծ ազգասիրության դիմակի տակ... \nՉէ, մեր նորեկ երիտասարդը շատ բարեկիրթ էր այդ անտանելի պայմանին ինքն իրան ենթարկելու համար: \nԹիֆլիզի գիմնազիայի մեջ նա առաջին մաթեմատիկն էր. այն չափով և սահմանով, որքան վարդապետները ավանդում էին համաշխարհային պատմություն, աշխարհագրություն, լատին լեզու, և այլն, նա այնպես լավ սովորում էր և լավ գիտեր, որ բոլոր քաղաքի մեջ ամենաընտիր աշակերտն էր համարվում, օրենը ամբողջ տասներկու ժամ յուր դասերով պարապելը նորա համար մե սովորական բան էր դարձել. իսկ ինստիտուտի վերին դասարանի աշակերտուհիները նորա մեջ պինդ արմատացրել էին համոզմունքը թե նա ունի չքնաղ դեմք ու իրանք: \nԱյսպիսի բանտուր և ստացական գեղեցիկ հատկություններով ամոթ չէ՞ր մի փառասեր երիտասարդի` յուր գլուխը ծռել մի քանի հեք մեկենասների առջև, գլուխը` որ զարդարած էր արջնաթույր, ցոլուն և գանգուր մազերով, ջուխտակ խոշոր, կրակոտ, այրող աչքերով ու անտիկական սիրուն երեսով: \nՉգիտեմ ինչպես ուրիշը, բայց այդպիսի մանր ու չնչին շնորհի համար շատ անձնասեր էր մեր հայ երիտասարդը: \nԱյո՛, Ալթմազովի միակ պակասություններին էին — անձնասիրությունը և փառասիրությունը:\n\n\n\n\n\n\nՀարություն Ալթմազովի... \nԼսո՞ւմ եք` Ալթմազով և ոչ թե Ալթմազյան... \nՆորա փոքր հասակեն` խոհեմ հայրը հավատացրել էր, որ այդ չնչին «յան» մասնիկը կարող էր շատ խոչ ու խութ դնել նորա առջև` կենցաղույս ալեկոծյալ ծովի մեջ և երբ միամիտ ժամանակ երեխան հորը առջև բերում էր թե` այդ մասամբ իվիք կնշանակե ուխտադրուժ լինել ազգային զգացմունքին, և հիշեցնում էր այն անհարմար «յան»-ները, որոնք փոքր առ փոքր, բայց անդադրում հայտնվում են այս և այն երիտասարդների մականվանց ետևներեն — խոհեմ հայրը ավելի համոզիչ օրինակ էր բերում մայրաքաղաքի քանի մի պաշտոնատարների «ով» լինելը, որ ամենևին արգելք չէ նոցա ժամանակ-ժամանակ արժանագին ազգասիրական երախտիքներ անելով ազգի մեջ պանծալի ազգասերների հռչակ վայելելու: \nԵս շարունակում եմ պատմությունս: \nՀարություն Ալթմազովը ծնել էր Երևանա գավառի անհամար գյուղերից մինի մեջ. նորա հայրը մուլքադար էր և ուներ մի ջաղացք և մի փոքրիկ այգի, որ ամենը միասին տալիս էին նորան տարեկան հազար մանեթի չափ արդյունք, որով նա շատ համեստ կերպով կենում է յուր բազմանդամ գերդաստանովն. բայց մի կոպեկ ավելի չուներ յուր սիրական Հարությունին օգնելու, որ յուր յոթը տարվա Թիֆլիզի գիմնազիայում սովորելու միջոցին մի բմբուլի ծանրություն չի տվեց ծնողքին: \nԱռաջին տարին նա կենում էր մի հեռավոր ազգականի տանը, մյուս տարիները նա արդեն ճարել էր մասնավոր դասեր, որից ստացած փողովն ոչ միայն անդորր ապրում էր, այլև մի պառավ օտարուհու ամսական տասներկու մանեթ տալով` սովորում էր նրա մոտ ֆրանսերեն, գերմաներեն և երաժշտություն, որը շարունակեց մինչև գիմնազիայեն, դուրս գալը: \nՏասնինը տարեկան լավ սովորած գիմնազիստ, սիրուն, բարեկիրթ — ո՞ր աշխարհքի մեջ կարող էր կորչել, որ Պետերբուրգի մեջ կորչեր, ուր երիտասարդների մեջ, երբեք այնքան շատ լավ պայմաններ չեն ամփոփվում, որքան որ ամփոփված էին Ալթմազովի մեջ: \nԱլթմազովը վաղուց արդեն սովորել էր առաջնակարգ աշակերտ համարվելու. շատ դժվար էր նորան այդ համոզմունքեն ու գիտակցութենեն հրաժարվելու` կուզեր նորա կեցած քաղաքը Թիֆլիզ լիներ, կուզեր Պետերբուրգ, կուզեր Լոնդոն: \nԱնձնասպանությունը արդեն նորա մեջ խորունկ արմատներ ձգել էր:\n\nՊետերբուրգ գալով, ինչպես շատերին և գրեթե միշտ պատահում է, նա չի շվարեցավ, չի մոլորվեցավ, ինքնիրան չի կորուց. նա յուր կենցաղի և ապագա գործունեության ծրագիրը արդեն վաղուց արել էր: \nՄայրաքաղաք հասած չի հասած, իսկույն հրամայեց կառապանին` տանել իրան Մեծ Մորսկոյ ասած փողոցը, ուր երևելի հյուրանոցներեն մինումը սենյակ վարձեց: \nՀետո բացեց պայուսակը, հանեց մեջեն պահածու հալավները, հագավ, ծոցը դրավ Թիֆլիզի գիմնազիայեն ստացած վկայաթուղթը և իսկույն գնաց համալսարան. դռնապանեն հարցուց մի քանի, իրան պետքական պրոֆեսորների անունները ու հասցեները և սկսավ այցելություն անելու. քանիսին տանը չի գտավ, — նոքա կա՛մ արտասահման էին գնացել, կամ ամառանոց տեղափոխվել — միայն մինին գտավ տանը, որ տեսնելով նրա շնորհալի դեմքը, չափազանց անձնապաստան խոսակցությունը, թղթի միջի վարժապետների գովասանական վկայությունը, եթե ոչ համակրություն, գոնե ակամա ակնածություն զգաց դեպի այդ ապագա գիտնականը: \nԱլթմազովը նորանից խնդրում էր յուր համար գտնել մի լավ ընտանիքի մեջ դասեր: \nՊրոֆեսորը կմկմալով «ստիպենդիայի»12 անուն տվեց, որով ուզում էր հասկացնել նորան, որ դրամական օգնությունը, որ տալիս է համալսարանը խեղճ ուսանողներին, մասամբ իրանից կախված է, եթե միայն նա, Ալթմազովը, աշխատասեր, հառաջադեմ և օրինապահ ուսանող լինի: \nԵրբ որ ստիպենդիայի անուն լսեց` Ալթմազովի ցոլուն աչքերեն կայծ ու կրակներ թափվեցան: \nՈտքեն մինչև գլուխ չափեց պրոֆեսորին. ստիպենդիա՞, օգնությո՞ւն, ողորմությո՞ւն, այն էլ որի՞ն, մի քաջառողջ հաղթանդամ երիտասարդի, որի հասակը քիչ-քիչ երեք գազ էր, որի երեսատիպարքը ասիական Ապոլոնին էր նման և որի գիտությունը մի փոքրիկ գավառական համալսարանի պրոֆեսորի կհավասարեր... \nՊրոֆեսորը տեսավ, որ մեծ անմարդավարություն արավ ստիպենդիայի անուն տալով այդպիսի երիտասարդի առջև, որ եթե ասեր թե` Ավղանի Յաղուբ խանի որդին եմ, ոչ ոք երկմտելու չէ՛ր, նորա դեմքի վրա այնքան խրոխտ հպարտություն ու անձնապաստանություն էր նկարված: \nԻսկ սիրունությո՞ւնը, աչքերի ցո՞լքը, քթի անտիկական կտրվա՞ծքը, ճակատի չքնաղ համաչափությո՞ւնը, ասես թե Ֆիդասի կարկինով նախագծած... \nՅուր ակամա սխալը ուղղելու համար պրոֆեսորը ամենաքաղաքավարի խոսքերով նստեցուց Ալթմազովին, երկար-բարակ խոսեցավ հետը, հարցուփորձ արավ Կովկասի և Հայաստանի վիճակի մասին, թեթև ու աննկատելի կերպով քերվեցավ նորա առտնին պարագաներեն և երբ որ Ալթմազովը առավ գդակը ու պատրաստվում էր երթալու, պրոֆեսորը ամենաքաղաքավարի խոսքերով միամտեցուց նորան, որ այսօր ևեթ մի երկու բարեկամների կհանդիպի և անպատճառ կաշխատե նորան բավարար պատասխան տալու: \nՊրոֆեսորը չմոռացավ հարցնել նորա հասցեն և ապա ճամփա դրավ, և երբ յուր առանձնասենյակը մտավ և ուշքը մի փոքր վրան եկավ, խեղճ մարդը ասաց իրան. «Այս ի՞նչ սատանա էր, խելքս չի հասնում. այդ ի՞նչ մարդ էր, որ ես տեսա, իշխանա՞զն էր, թե ավազակապետի որդի. այսքան հպարտություն, այսքան համարձակություն, այսքան արտաքին շնորհք...: \nԵվ այսպիսի որդիներ ունեցող ազգը հարյուրավոր տարիներն ի վեր ընկճված է կեղտոտ, աղքատ, տխմար, տգետ, անճոռնի թաթարներե ու քրդերե — անհասկանալի՛ է: \nՉէ՛, հայ ազգի բնության մեջ մի տակավին չի լուծված առեղծանելիք կա»: \nԵվ երկար ժամանակ խեղճ պրոֆեսորի մտքեն չէր դուրս գալիս Ալթմազովի ցոլուն, խոշոր ու մի փոքր արյուն-կոխած աչքերի արած կախարդական ներգործությունը յուր վրա:\n\nԱլթմազովը գնաց յուր հյուրանոցը: \nԺամը ճաշի էր: \nԾառան հարցուց նորան. «Որտե՞ղ կբարեհաճեիք ճաշ ուտելու. ձեր սենյակի՞ մեջ, թե հասարակաց ճաշարանումը: \n— Հասարակաց ճաշարանումը, — ասաց Ալթմազովն ու գնաց այնտեղ: \nՃաշարանի մեջ մի երկար սեղանի առջև արդեն շատ մարդիկ նստած էին — եկավոր բարձր աստիճանավորներ, զինվորականներ, օտար տերության գործակալներ և շատ ռուս և օտարազգի ազնիվ կնանիք: \nԵրբ որ Ալթմազովը յուր սովորական ազատ բռնվածքով ու քայլվածքով գնաց և մի ազատ սպասքի առջև նստավ, ամենքը և մանավանդ կնանիք զարմացած` աչքերը նորա վրա դարձուցին և շատերեն մինչև անգամ ակամա հիացման բացագանչություն դուրս թռավ. Mais mon Dieu quelle beaute!: \nԱստված իմ, որպիսի՛ գեղեցկություն:\n\nԱլթմազովը չի շփոթվեցավ, այդպիսի բացագանչությունների և ավելի խորունկ և համոզիչ արտահայտությունների նա արդեն վաղուց ընտելացած էր. նա թերևս կզարմանար, եթե մարդիկ և մանավանդ կանայք առանց ուշադրության թողնեին նորան, բայց ամենևին չի զարմացավ, երբ նորա արտաքին շնորհքին հարկավոր հարկը հատուցին: \nԹիֆլիզի ինստիտուտկաներն էին մեղավորը, որ նա այդքան երես առած էր:\n\nՃաշը վաղուց սկսվել էր և արդեն վերջանալու վրա էր: \nՄի տարեց խաթուն կին, որ սաստիկ ուզում էր նորա հետ խոսք բանալ, բայց չիմանալով ինչպե՛ս, ասաց նորան ֆրանսերեն. «Պարոն, եթե կներեք իմ, գուցե անտեղի, հետաքրքրությանը, ասացեք, խնդրեմ, սպանիացի չե՞ք արդյոք: \n— Ոչ տիկին... պատասխանեց Ալթմազովը նույն լեզվով: \n— «Ուրեմն իտալացի՞ եք», շարունակեց անծանոթ կինը: \n— Իտալացի ևս չեմ, ասաց Ալթմազովը: \n«Ես գիտեմ, ասաց մի չոր-չոր, նիհար, բայց ազնիվ դեմքով կին, — պարոնը Հնդկաստանից է. հնդիկ ռաջայի որդի» — Այդ ևս ոչ, ասաց հայ երիտասարդը: \n«Ես գիտեմ, ասաց գերմաներեն երրորդ կինը, որ ամենեն մատաղահասն էր. պարոնը հարավային Ֆրանսայեն է, թերևս Մարսիլիացի»: \n— Կսխալիք ամենքդ ալ, տիկիններ, ասաց Ալթմազովը ամուր և համարձակ. ես Կովկասիցն եմ, և մի փոքր կակազելով ավելցուց թույլ ձայնով. ես հայ եմ: \n— «Հա՞յ եք», ասացին երեք կնանիքը և իրար երես նայեցան: \n— «Ի՞նչ զարմանալու բան է որ, ասաց կամաց ձայնով անգլիացի կինը, բայց որը լսեց Ալթմազովը. կավկասյան ցեղ որ ասում են, այդ ես շատ նոր կարդացի թայմզ լրագրի մեջ, ոչ այլ ինչ է, եթե ոչ բուն հայերը, որոնց մտավոր զարգացումն, կատարելագործության ընդունակությունը և արտաքին գեղեցկությունը միշտ և հանապազ գոված է եղել ամեն ազգերի մեջ: \nԵվրոպացիք իզուր առգրում են այդ հատկություններն թեթևամիտ վրացիներուն, կիսաթուրք, կիսամոնղոլ չերքեզներուն, այդ սխալ է... \nՀայտնի բան է, մի քանի ազգերի նախանձն է, որ քաղաքական գիտմունքներե գրգռված, պարզապես մերժում են և չգիտցողս ձևանում են պատմական ճշմարտությունը: \nՓոքր Ասիայի ապագան, նույն և Ստամպոլին, այդ խոմ մեր լորդ Դերբին վաղուց ասել է, պատկանում է հայերին, եթե նոքա Թաղեսի երկու խոսքը հասկանային — «Ծանիր զքեզ»: \nԱյդ թշվառ ազգի բոլոր անբախտությունը այն է, որ 1500 տարիեն ավելի է, որ ինքն իրան ճանաչել չի կարողանում: \nՀայերին ինքները իրանց չի ճանաչելը, իրանց արժեքը չիմանալը շատ ձեռնտու է Տաճկաստանին, և այդ ազգը, յուր սեփական շահերի համար, ամեն հնար գործ է դնում, ուրիշ դիպվածներումն խորամանկ, բայց այդ տեղում թեթևամիտ հայերին հավիտենական տգիտության ու կուրության մեջ պահելու. նախնյաց պատմությունը իմաստասիրելը, որ միշտ հետնորդների աչքը բացել է, ուշի-ուշով աշխատում են հայերից հեռացնել` իբր զուր ժամանակի կորուստ և անօգուտ աշխատանք. մինչ` հայերու բախտը, ամեն գիտություններեն առաջ, դորանից է կախված: \nԽե՛ղճ ազգ»:\n\nԱյս խոսքերը, հարևանցի ասած, մեծ օգուտ կուտային Ալթմազով երիտասարդին, եթե այն րոպե նա յուր անձով չափազանց զբաղված չլիներ: \nԱյդ ու այդպիսի խոսքերը, նա «յան» մասնիկի հետ միասին վաղուց հանել էր մտքեն, ինչպես «կենցաղույս ծովի մեջեն դուրս ցցված խութքերը», որ կարող էին նորա նավին վնաս հասցնել, ինչպես որ օր ու գիշեր խրատել էր նորան զավակասեր ծնողը:\n\nՃաշեն հետ կնանիք և մի քանի օտարազգի երիտասարդներ գնացին մյուս սենյակը, ուր կար դաշնամուր, և սկսան` ո՛րը երգել, և ո՛րը նվագել: \nԱլթմազովն էլ գնաց խառնվեցավ նոցա մեջ: \nԱմեն տեղ նկատված է, որ զանազան կողմերե ժողովված օտարազգիներ` թե՛ նավի, թե՛ շոգեկառքի և թե՛ հյուրանոցի մեջ, առավել շուտ և սերտ կբարեկամանան, կմիավորվին, քան թե իրանց սեփական քաղաքումը, իրանց սեփական օճախի առջև, որն ամեն մարդ հաչաղկոտ աչքով պահպանում է օտարի ասպատակութենեն: \nՀյուրանոցի օճախն այն առանձին հատկությունը ունի, որ ամեն ազգի մարդոց բերում, միավորում է յուր հյուրընկալ շրջապատը:\n\nԿուշտ և թեթև ճաշեն հետ ամենքը տրամադրված էին զվարճության. դաշնամուրի առջև առաջինը նստավ անգլիացի կինը և սկսավ Սկովտիայի սարերու ուրախ ու խաղացկուն արձագանքները հնչեցնել. հետո նստավ (դաշնամուրի առջև) գերմանացին ու սկսավ Ստռաուսի վալսերը ածելու, որ դարձյալ դեպի պար էր հրավիրում, բայց լսողին գրեթխենների հետ, լուսնյակ գիշերով, Թյութոնբուրգի այսերով ու վհուկներով լցված անտառումը: \nՀերթը հասավ ֆրանսիացի կնոջը, որը նվագեց Da ira-ն և Marseillaise-ը13, որն լսելիս մարդ կատաղում էր:\n\nԱնգլիացի կինը դարձավ Ալթմազովին ու հարցուց. «Պարոնը սիրո՞ւմ է արդյոք երաժշտություն» — Ոչ միայն սիրում եմ, այլ մի փոքր գիտեմ ևս, ասաց նա և համարձակ գնաց նստավ դաշնամուրի առջև: \nԱյս համարձակությունը ծիծաղելի լրբություն կարող էր երևել հյուրերի աչքին, եթե հենց առաջին ակորդները առնելիս, նոքա չնկատեին, որ Ալթմազովը ոչ միայն սիրուն երիտասարդ է, այլև լավ երաժիշտ է, եթե ոչ նվագահանդեսներումն նվագելու համար, գեթ տնական ընկերության մեջ: \nՄի ահեղահնչյուն ներածությունից հետո, Ալթմազովը նվագեց պոպուրի Կովկասի սարերու մեջ երգված տաղերեն, որոնք թե՛ իրանց նորությամբ և թե՛ մեղեդիների ինքնուրույնությամբ, հյուրերի վրա եթե ո՛չ հրապուրիչ, գոնե չափազանց ցնցող, ապշեցնող ազդեցություն արին: \nԵրիտասարդ հայի մատերի արագությունը, երաժշտության ինքնուրույնությունը, ունկնդիրների նյարդերի թուլությունը, նվագողի կրքոտ բնությունը միասին առած, այնպիսի տպավորություն արին կանանց վրա, որը կարող եմ միայն աստվածաշնչի օձի` մեր նախամոր ականջին փսփսած ձայնին համեմատել: \nMais c’est la perfection que ce jeune arménien là14 — ասաց ֆրանսիացի կինը, կրքոտ աչքերը Ալթմազովի վրա նետելով:\n\n— Das ist gefähreich15, — ասաց գերմանացի կինն ու աչքերը խոնարհեց:\n\nԱնպատճառ Բագրատունիի ցեղեն պիտի լինի սա, ասաց անգլիացի կինը. այսքան կատարելություն մի մարդու մեջ` ակներև նշան է նրա կամ լորդի, կամ արքայական ցեղե լինելուն:\n\nԵրբ որ հյուրերը կամաց-կամաց հեռացան, Ալթմազովն էլ գնաց յուր սենյակը և ուզում էր փոքր-ինչ հանգստանալ: \nՀանկարծ սեղանի վրա թատրոնի երկու հայտարարություն տեսավ` մինը ռուսաց կոմեդիայի ներկայացման էր, իսկ մյուսը բալետի: \nԻհարկե երիտասարդը, և այդ` երակների մեջ հարավային արյուն ունեցողը կգերադասե երկրորդը: \nՍիրուն վհուկների նման աղջիկներ, բեմի վրա ձևացուցած առասպելական աշխարհ, հանդիսատեսների ճոխ ու շքեղ հագուստն ու թանկագին զարդարանքը, ամեն տեղ գեղեցկություն և երիտասարդություն, արյունի խաղ երեսների վրա, կրքերի արտահայտություն աչքերի մեջ, հոգեկան արբեցումն, մարմնո գրգիռը, թմբրի րոպեական գիրկ, որից հետո սպասում է անողոք մահ ու, չգիտեմ ո՞ր իսկական երիտասարդի երևակայությունը չէր հրապուրիլ այսպիսի չքնաղ հեռանկարը. և ի՞նչ զարմանք, որ մեր համազգին նախադասեց արյուն եռացնող բալետը` կրքերը պաղեցնող խրատական կոմեդիային: \nՆա գնաց բալետ և նստավ բազկաթոռների երրորդ կարգը: \nԱռաջին նվագ հանդիսատեսներեն ոչ ոք նրա վրա ուշք չդարձուց, բայց երբ որ վարագույրը բարձրացավ ու մայրաքաղաքի սիրական առաջնակարգ դերասանուհին գետնից մի կանգնաչափ թռչտելով` եկավ ու ոտքի մատերի ծայրերի վրա կանգնեցավ բեմի մեջտեղը և հազարավոր ձեռների ծափահարության ուզում էր իր շնորհակալությունը հայտնել գլխու քնքուշ խոնարհելովն ու ձեռների շնորհալի շարժելովը, — հանկարծ աչքը ընկավ Ալթմազովի վրա և քանի մի ակնթարթ անշարժ, ապշած մնաց: \nԱյդ բանը բավական էր, որ հանդիսատեսները հասկանային նորա ապշության պատճառը. րոպե չանցած` շատերի բինոկլները ուղղվեցան Ալթմազովի վրա: \nԱլթմազովը իսկույն հասկացավ, որ այս րոպեիս երկու ճանապարհ է բացվում նորա առջև, կա՛մ մնալ թատրոնի մեջ և Պետերբուրգի առյուծների շարքը ընկնել, կա՛մ, փախչել ու իր առաջադրած նպատակեն չխոտորվել: \nՀորը խրատները նորա մեջ խոր արմատներ էին ձգել: \nՆա կամացուկ թողեց թատրոնը և հեռացավ: \nԲայց թե ի՞նչ խրատներ էր տվել նորա հայրը` ասել չեմ կարող, եթե ցանկանայի ևս. բայց կարդացողը պարզ կտեսնե այդ, երբ որ այս ճշգրիտ պատմությունը մտադրությամբ ծայրե ծայր կկարդա:\n\nՊատվական ընթերցող, չմոռանաս որ այս ամեն բանը, որ ես քեզ պատմեցի, պատահեցան իմ հերոսի` մայրաքաղաք գալու առաջին օրը. և եթե, դու այդպիսի լիակատար ստորագրություն16 նորա ամեն մի քայլափոխին սպասում ես ինձանից նորա չորս տարվա կյանքի Պետերբուրգի մեջ — խիստ կսխալիս: \nԵս աշխատեցա այս օրվա անցքերով փոքր ի շատե քեզ ծանոթացնել Ալթմազովի ո՛չ միայն մինչև այժմ անցուցած տարիներու հետ, այլև այն բանին, թե այսուհետև մոտ ի մոտո ի՞նչ դերեր խաղալու ընդունակություն ունի նա: \nԿարողացա՞ արդյոք քեզ հասկացնել թե դա ինչ երիտասարդ է և կամ նորա մուլքադար հայրը ի՛նչ բնավորության տեր մարդ է եղել, կյանքի վրա ի՛նչ հայացք է ունեցել ինքը կամ ազդել է յուր որդուն: \nԵս քեզ սոցա հոգեբանական խնդիրներու լուծմունքը չեմ անիլ, ես իմ սեփական եզրակացությունները չեմ անիլ, ես քեզ զանազան կենցաղական խրատներ չեմ տալ և ազգաշահ խորհրդածություններ չեմ անիլ: \nՆախ որ կամենայի ևս, ես չէի կարող. երկրորդ, ես գիտեմ, ամեն մարդու ավելի հաճելի է իրեն ծամելը, քան թե ուրիշի ծամածը կուլ տալը. գիրքը, որ խրատում է, երբեք չի տալ այն օգուտը, որ կուտա այն գիրքը, որի վրա կարդացողը մի փոքր խելք պիտի մաշե: \nԻնձմե պատվելի կարդացողը շատ պահանջմունք թող չի ունենա, բավական է, որ արդարասեր պատմաբանի պարտքը բարեխղճությամբ կատարեմ. իսկ դու, կարդացող, իմ պատմածը քու խելքով հասկացի՛ր ու դատե:\n\nԱլթմազովը որ տուն եկավ, հրամայեց մի թաս թեյ տալ իրան, որն ծառան իսկույն բերեց, և քանի որ նա խմում էր` գնաց նորա անկողինը հարդարեց և ապա հեռացավ: \nՆորա գնալեն հետ, Ալթմազովը պառկեցավ և քանի րոպեեն` խորունկ քնեցավ:\n\nՊետերբուրգը հայաստանցի երիտասարդների փառասիրությունը երկու մարդու օրինակներով գրավում է. առաջին օրինակը տվեց Ղարախանովը. իսկ երկրորդը վրացի իշխան Վաչինաձեն: \nՂարախանովը մի ղարաբաղցի տղա էր, շատ սիրում էր պառավ ու հարուստ այրիներուն Բոքաչիոյի հարյուր վեպքը պատմելու, որո փոխարեն ստանում էր նոցանից «ի հիշատակ խորին հարգանաց» ոչ միայն թանկագին մատանիներ, այլև մեծագումար բանկային տոմսակներ. բանի վերջը այն եղավ, որ խեղճ երիտասարդին «բարի գործելու համար» Սիբիր ուղարկեցին. իսկ Վաչինաձեն մի սիրուն վրացի էր, որ մեր Ալթմազովի նման, երբեմն բարի մտքով եկել էր Պետերբուրգ համալսարան մտնելու, որն չհաջողվեցավ նորան. վասնզի գիմնազիա եղած ժամանակը, երևի, սա ավելի հաճախ հայելիի էր նայել, քան թե յուր դասագրքերու վրա, և ավելի շատ` աղջիկներու գովասանքին էր ականջ դնում եղել, քան թե վարժապետի դասախոսություններին. մեկ խոսքով` նորա գիտությունը շատ տկար է եղել համալսարան մտնելու համար: \nԵրբ «իմաստության տաճարի» դռները փակվել են աշխարհասեր վրացի երիտասարդի առջև, նա բարի է համարել զինվորական ասպարեզ թևակոխելու, որ տվել է նորան արտոնություն` սիրուն նշանազգեստներ հագնելու. և երբ մեր պատվելի իշխան Վաչինաձեն յուր սիրուն դեմքով և սիրուն նշանազգեստովն շրջում է եղել (դու աշտանակիլ հասկացի՛ր) մայրաքաղաքի փողոցների մեջ` հանկարծ մի հարուստ ռուս այրի աչքը ձգել է մասամբ նորա սև մազերի ու բեղերի և մասամբ նորա իշխանական տիտղոսի վրա, և մի պատվական օր մեր աղքատ վրացին հարուստ իշխան դարձավ:\n\nՑավ է ասելը, մեր Ալթմազովը, հոր խրատներեն համոզված, յուր առջև օրինակ ուներ միշտ այս վրացի իշխանին: \nԹեև ամենքը գիտեն, որ Վաչինաձեի վերջը շատ արտասվալի եղավ, բայց այդ բանը ոչ ոքի չի խրատեց, մանավանդ հայերուն, և Ալթմազովի հայրը կարծում էր, որ այդ վատ հետևանքին նրա որդին երբեք չի հանդիպիլ. հայը ի բնե վրացիի պես, շռայլ, թեթևամիտ չլինելով, երբեք չի վատնիլ յուր ձեռքի հարստությունը. իսկ հարստությունը — այդ բանի մեջ ամեն հայ համոզված է, աշխարհիս երեսին ամին բարիքե վեր է, հարստություն, որ թեկուզ ձեռք բերած լինի մոլության և ոճրի գնով:\n\nԻնչ և իցե: \nԱլթմազովը եկել էր Պետերբուրգ ոչ միայն գիտություն և ուսումնական աստիճան ստանալու այլև մի ահագին օժիտով աղջկա հետ պսակվելու: \nԱյս խորհուրդը նորան ներշնչած էր գրեթե օրորոցի մեջեն: \nԳիմնազիայում սովորելը և լավ սովորելը, Պետերբուրգ գալը` ուսումն շարունակելու համար, խոհեմությամբ իր բարոյականությունը անբիծ պահելը ոչ թե կյանքի նպատակ, այլ միջոց էր նորա աչքում — հարուստ (բայց շատ հարուստ) աղջկա վրա պսակվելու համար:\n\nՈրքա՛ն հերոսական միջոցներ` մի չնչին` մանր, եսամոլ նպատակի համար:\n\nԱ՛խ, հայ, դու միշտ այդպես եղել ես, ե՛ս և պիտի, գուցե, երկար ժամանակ լինես: \nԻնչո՞ւ զարմանում ես, որ ազգերու առջև արհամարհված ես. ինչո՞ւ ուրեմն սիրտդ ցավում է, երբ օրինավոր ազգերու ընկերությունեն, ճիվեդ բռնած, քեզ միշտ դուրս են հանում:\n\nԵրբ որ Ալթմազովը մյուս օրը զարթեցավ, ծառան մի տոմսակ բերեց տվեց նրա ձեռքը: \nՏոմսակի մեջ մոտ ի մոտո այսպես էր գրած.\n«Պարոն Ալթմազով,\nՀամաձայն Ձեր ցանկությանը, ես երեկ իսկույն, Ձեր հեռանալեն հետ, շրջեցի իմ ծանոթներին. նոցանից մինը — որովհետև ես շատ գովասանական բաներ էի ասել Ձեր մասին — հոժարեցավ Ձեզ տնական վարժապետի պաշտոն տալու: \nԼավ և նշանավոր մարդ է իշխան Կաբիլքինը: \nՀուսամ որ նորա ընտանիքի մեջ Ձեզ լավ կլինի: \nԵրեխայքը, որքան ես ճանաչել եմ, համեստ և ընդունակ են, իսկ նոցա ծնողքը հարուստ, և որ գլխավորն է, լուսավորյալ մարդիկ են. ուրեմն Ձեր աշխատանքը չի կորչիլ և դուք, թերևս, նորա տան մեջ Ձեր նպատակին կհասնիք: \nՀասցեն Անգլիական գետափի վրա, սեփական տան մեջ: \nՇտապեցեք:\n\nՄնամ Ձեզ բարիք կամեցող X. Z.»:\n\nՅուր նպատակին այսպես շուտ հասնելը այս անգամ էլ չզարմացուց Ալթմազովին, որին բախտը գրեթե օրորոցեն այնքան երես էր տվել, որ նա տակավին չգիտեր ի՛նչ ասել է ձախորդությունը: \nԿաբիլքինի հոժարությունը նա վերաբերեց իր հատկությանը և ո՛չ ազնիվ պրոֆեսորի բարեխոսության. մտքի մեջեն անգամ շնորհակալ չեղավ այդ բարի մարդուն: \nՔանի-քանի ուսանողներ ամիսներ և տարիներ սպասել են և չեն հասել չնչին վարձատրության` բոլոր իրանց պատրաստությունով հոգով չափ աշխատելու, միայն թե մի փոքր ապահոված լիներ նոցա օրական ապրուստը և տաք բնակարանը: \nԲայց ի պատիվ Ալթմազովի, այն էլ պետք է ասել, որ նա ոչ միայն յուր չքնաղ արտաքինով, այլև յուր գիտությամբ շատ ու շատ գերազանց էր թե՛ համազգի և թե՛ օտարազգի ուսանողներեն: \nՉորս տարվա ընթացքումն, որ Պետերբուրգ անցուց, Ալթմազովը չուներ յուր ախոյանը ուսանողների մեջ. այն չեմ ասում, որ մայրաքաղաքումը արտաքինը ոչ միայն մեծ նշանակություն ունի, այլև միակ հատկություն է հաջողություն ունենալու համար:\n\nԾերունի Ալթմազովի իր որդուն տված խրատներեն մինն էլ այս էր, որ ծախսի առջև երբեք կանգ չառնու. իր սեփական պետքի համար երբեք փող չի խնայե. «շատ մսխողը, ասում էր նա, շատ դատել (վաստակել) կիմանա. միայն հեք բնությունով մարդիկն են, որ փող դատելը և գումար շինելը խնայողության և իրանց մանր-մունր բաների մեջ զրկելումն են տեսնում»: \nՀյուրանոցի դռնեն դուրս գալով, մի սիրուն ձիով կառապան տեսավ ու մատով արավ: \n— «Ո՞ւր կհրամայեք», ասաց կառապանը: \n— Անգլիական գետափը, ասաց Ալթմազովը: \n«Եթե մեկ մանեթ չեք խնայիլ, թռչունի նման կտանեմ, — ասաց սիրուն և լպստած երեսով կառապանը: \nԱլթմազովը ոչինչ չպատասխանեց ու նստավ կառքը. և իրավ որ դարդիմանդ կառապանը սանձերը մի թեթև թափ տվեց, ձին թռչունի նման սլացավ ու թռցրեց մեր գեղեցիկ պատանիին:\n\nԱռավոտվա ժամը 9-ն էր, որ Ալթմազովը մոտեցավ Կաբիլքինի տանը և քաշեց դռան զանգակը: \nՔանի որ դռնապանը դուռը կբանար, նա քսակեն հանեց մի մանեթանոցը և ձգեց կառապանի առջև: \n«Կհրամայե՞ք որ ձեր պայծառափայլության սպասեմ», — ասաց կառապանը գդակը հանելով: \n— Կուզես` սպասե, ասաց Ալթմազովը, — ես կարելի է շուտ դուրս կուգամ, բայց կարելի է կես ժամի չափ մնամ ևս: \n«Ոչինչ, ես ձեզ կսպասեմ», ասաց կառապանը: \nԱլթմազովը չպատասխանեց նորան ու ներս մտավ, վասնզի դռնապանը արդեն բացել էր դուռը: \n— Իշխանը տա՞նն է, հարցուց Ալթմազովը: \nԳոռոզ դռնապանը, փոխանակ նորա հարցմունքին ճիշտ պատասխան տալու — «Ձեր մասին ինչպե՞ս հայտնեմ նորին պայծառափայլության», ասաց: \n— Նա ինձ սպասում է, ասաց ոչ պակաս գոռոզությամբ, վրայի պալտոն դռնապանի ձեռքը ձգելով. հետո քաշեց հանեց աջ ձեռքից ձեռնոցը, գդակը ձախ ձեռքը առավ ու աջով շքեղ գանգուրները շփելով, սկսավ մարմարյա սանդուղքների վրա բարձրանալու, որի ամեն մի աստիճանը զարդարած էր հախճապակյա թաղարների մեջ տնկած հազվագյուտ ծառերով ու ծաղիկներով: \nԴռնապանը բերանը բացած, զարմանալով երիտասարդի ետևեն էր նայում: \n«Երևի օտար տերության գործակալ է կամ դեսպանության քարտուղար է», ասաց մտքի մեջ: \nՆախասենյակումը հանդիպեցավ մի ուրիշ սպասավոր, որ նույն հարցմունքը արավ, ինչ որ դռնապանն էլ արել էր: \n«Ալթմազով Կովկասեն», կարճ կտրեց մեր երիտասարդը և խոժոռ նայեցավ նորա աչքին: \nՍպասավորը գնաց և շուտ վերադարձավ, ասելով` «համեցեք», և նորա առջև բացեց առանձնասենյակի դուռը:\n\nԻշխան Կաբիլքինը քառասունհինգ տարեկան բարձր աստիճանավորի դեմքով մարդ էր. թեև վրայի քնազգեստը մի փոքր հնացած էր և կերպասի գույնը թռած, բայց սենյակի առաստաղեն կախված ջահը, խորշերումը պատվանդաններու վրա դրած մարմարիոնյա արձանները, սեղանի վրա շարած raticles de Paris17 ասած հազար տեսակ ոսկիե, փղոսկրե, կրիայի խեցիե շինած թանկագին մանր-մունր իրեղենքը, զուտ սաթե կես կանգնաչափ մունդշթունքները ակներև ապացույց էին նորա հարստության. էլ չհիշեմ թանկագին գորգերը, որ փռված էին գետնի վրա, ուր մարդուս ոտքը, ինչպես բարձր արոտի մեջ, խրվում էր, էլ չասեմ արբանոս փայտե շինած և ոսկի թիթեղով պատած աթոռները: \nԵրբ Ալթմազովը ներս մտավ` նույն լակոնական ոճովն ասաց. «Ալթմազով Կովկասեն»:\n\n— Այո՛, այո՛, — ասաց իշխանը, տեղեն բարձրանալով. — ինձ պարոն պրոֆեսորը շատ լավ բաներ ասաց ձեր մասին. շատ ուրախ եմ, շատ ուրախ եմ. համեցեք նստեցեք, — ասաց և ցույց տվեց մի փոքր հեռվումը կեցած մենավոր աթոռ կարմիր փայտե:\n\nԱլթմազովի համար այդ րոպեն կտրողական էր. նա կայծակի արագությամբ հասկացավ, որ իշխանը երկու տեսակ այցելուների հետ գործ ունի սովորաբար. մինը խնդրողք և մյուսը հավասարը: \nԱյդ ցույց տված մենավոր կարմիր փայտե աթոռը անշուշտ նշանակած էր խնդրողների համար, որոնց կարելի էր «մի փոքր չի պատվել». իսկ հավասարների համար` ի՞նչ ասել կուզե, նշանակած էին թանկագին ոսկեզօծ աթոռները: \nԱլթմազովը մեծքիթ տղա էր, մի փոքր էլ լիրբ. նա գդակը կարմիր աթոռի վրա դրավ, իսկ ինքը իշխանազնի համարձակությամբ, բայց բարեկիրթ երիտասարդի համեստությամբ նստավ նորա առջևի ոսկենկար և դիպակով ծածկած բազկաթոռի վրա: \nԻշխանի երեսին մի զարմանքի և տհաճության զգացմունք նկարվեցավ, բայց և շուտ անցավ: \nԿաբիլքինը ոչ նոր, այլ օխտը պորտով արիստոկրատ էր, արտաքին և մանր-մունր բաներու մեջ մեծահոգի ձևանալը (որով շատ խաբվում են հասարակ մահկանացուները) մեր, այսինքն Ռուսաստանի մեծատուներու տարիներով սերտած աշխարհածանոթությունն է: \nԲավական երկար տևեց նոցա մեջ լռությունը:\n\n— Ինչո՞վ կարող եմ ձեզ օգտավետ լինել, — ասաց վերջապես իշխանը, որ կամենում էր այդ ձանձրալի լռությանը վերջ տալ, մանավանդ որ Ալթմազովը յուր կրակոտ, անվախ աչքերը ուղիղ ցցել էր նորա մի փոքր կարճատես աչքերին:\n\n— Մի՞թե պրոֆեսորը խոսած չէ իմ մասին, — ասաց Ալթմազովը:\n\n— Դուք արդեն ուսանո՞ղ եք:\n\n— Կարծեմ այո՛, վասնզի իմ վկայագիրը տալիս է ինձ իրավունք` առանց քննության մտնելու համալսարան, — պատասխանեց Ալթմազովը լավ ռուսերեն առոգանությամբ:\n\n— Այո՛, այո՛, այդ ինձ ասել էր պրոֆեսորը, — ասաց իշխանը, որ ավելի և ավելի կորցնում էր յուր կախարդանքը մի «խեղճ խնդրողի» վրա:\n\nԴարձյալ լռություն: \nԱլթմազովը յուր խոշոր աչքերը հարցական իմաստով տնկել էր իշխանի վրա: \nԱյդ րոպեին դուռը բացվեցավ և թագուհու քայլվածքով ներս մտավ հիանալի գեղեցկությամբ` Բայլզակի գոված տարիքով մի կին:\n\nԻշխանը ոգի առավ. նա նման էր Սոլֆերինոյի ճակատամարտի մեջ պատերազմող Նապոլեոնին, որին ասացին թե` ահա Մակ-Մահոնը գալիս է քեզ օգնության:\n\nԻշխանուհին ներս մտավ. շնորհալի շարժվածքով ձեռքը պարզեց մարդուն, ունքով պատասխանեց Ալթմազովի ողջունին և նստավ իշխանի մոտ: \nԱլթմազովը ուզեց յուր աչքերի կախարդությունը իշխանուհու վրա ևս փորձել, բայց իշխանուհին շուտ հասկացավ մեր երիտասարդի «ֆոկուս-փոկուսները» և այնպիսի քիթ ու պռունկ արավ, որ պ. Ալթմազովը յուր ամենահաղթ զենքը խոնարհեցուց:\n\nԻշխանուհին փորձառու և կանոնավոր դաստիարակություն ստացած կնիկ էր. նա վաղուց լսել էր մանր ու կեղտոտ հաղթությունների մասին, որ կովկասցի երիտասարդները, ի վնաս իրանց առողջությանը և գեղեցկությանը, կատարում են պարզամիտ ռուս աղջիկների, այրիների և պառավների վրա. նա այդպիսի գարշելի անբարոյականության համար ի բոլոր սրտե ատել էր Կովկասը և նորա բնիկներուն: \nԵրբ որ իշխանը տեսավ, որ նորից լռություն տիրապետեց, խոսքը կենդանացնելու համար, ասաց Ալթմազովին. — «Կարո՞ղ եմ հարցնել ինչ ազգից եք դուք»:\n\nԻշխանուհին ժամանակ չտվեց Ալթմազովին պատասխանելու և իսկույն դարձավ մարդուն և ասաց.\n— Mais, mou Dieu, que vous ètes naif certainement que monsieur est arménien18.\nԱլթմազովը միայն գլխով արավ, որ նշանակում էր, թե իշխանուհին իրավացի է` բայց և հասկացավ իսկույն, որ նա վերջապես գտավ յուր ախոյանը: \nԱլթմազովը, որ գրեթե ծնած օրեն տեսած չէր մարդոց երեսի վրա բացի սերեն և հարգանքեն ուրիշ զգացմունք և այժմ նկատելով իշխանուհու աչքերի և ձայնի մեջ անհրաժեշտ ատելություն դեպի իրան — չի վհատեցավ. ինքն իրան երդում արավ մինչև վերջը պատերազմել, եթե հնարը գտնե` հաղթել, ապա թե ոչ` հաղթվել՝ ծունր իջնել նորա առջև, ոտերը համբուրել, նորա ստրուկը դառնալ, բայց... չի հեռանալ: \nԻնչո՞ւ: \nՈվ գիտե, գնա իրան հարցուր: \nՇա՛ն զգացմունք, — լիզել զարնող ձեռքը:\n\nՀա՛յեր, Ալթմազովի այս բնավորութենեն ամենիս մեջ փոքր փոքր չիկա՞ արդյոք:\n\nԻշխանուհին դուրս գնաց և իսկույն ասաց աղջկան. — «Հորդ սենյակումը մի այնպիսի գեղեցիկ երիտասարդ կա, որի նմանը ոչ իրական կյանքի, ոչ երևակայության մեջ և ոչ պատկերի վրա տեսել ես, կամ պիտի տեսնես. Բելվեդերի Ապոլլոնը դորա առջև ոչինչ է. բայց ափսոս որ հայ է. հայ է ոչ միայն ծնունդով, այլև բնավորությունով: \nՄի՛ վախենար, դու չես սիրահարվիլ, վասն զի դու ռուսի столбовая ազնվուհի ես, իսկ նա — առմիաշքա է»:\n\nԱղջիկը այնպես պինդ ծիծաղեցավ, որ ձայնը մինչև Ալթմազովին հասավ: \nՆա թեև մոր ու աղջկա իրար հետ ունեցած խոսակցությունը չլսեց, բայց այդ ծիծաղի ձևեն հասկացավ, որ այս այն տունը չէ, ուր նա մտադիր էր յուր հոր խորհուրդները էացնելու: \nԲայց անձնապաստանությունը, համառությունը և յուր խորամանկության ամենակարողությունը նորա մեջ խոր արմատներ էին ձգել:\n\nՔանի ժամանակից հետ աղջիկն էլ ներս մտավ, նա էլ տեսավ, որ Ալթմազովը երևելի սիրուն երիտասարդ էր. նորա խոսակցությունեն նկատեց, որ յուր տարիքի համար չափազանց մեծ գիտություն և փորձառություն ունի. քանի՛-քանի՛ անգամ նորա աչքերին չի դիմանալով` յուրերը խոնարհեց և երբ որ հեռացավ` սրտեն խորունկ ա՛խ հանելով, ասաց. — «Մեղք որ հայ է». բայց մի փոքր հետո ավելացուց. — «Ա՛խ, ինչո՞ւ մայրս ատում է Կովկասցիներուն. այդ ի՞նչ նախապաշարմունք է. մի՞թե ամենքն էլ Ղարախանովներ ու Վաչինաձեներ են. խեղճ երիտասարդը դեռևս տասնինը տարեկան է, դեռևս երեխա է, ազնիվ պրոֆեսորներուն դասախոսությունները, ազնիվ մարդոց բարեկամությունը, ազնիվ երիտասարդների կենակցությունը և... ազնիվ օրիորդների ընկերությունը մի՞թե չեն կարող բնավորության մի քանի անհարթությունները ուղղելու... բայց այդպիսի ցոլուն, խոշոր աչքեր, այդպիսի գեղեցիկ, անտիկական երեսի տիպարք... չէ՛, չէ՛ մայրս սաստիկ սխալվում է, մորս աչքը վախեցած է»...\nԻշխան Կաբիլքինը ոչինչ պատճառ չուներ Ալթմազովի առաջարկությունը մերժելու, մանավանդ որ նորա մոտիկ բարեկամ, մաթեմատիկայի պրոֆեսորը մեծ գովասանքով խոսել էր նորա հաջող գիտության մասին, գրեթե ամեն գիմնազիական առարկաների մեջ. հայտնել էր նորան և այն կարծիքը, որ նա ոչ այնքան փողի համար է պաշտոն փնտրում, որքան մի ազնիվ գերդաստանի մեջ բնակվելու. վասնզի ինքն էլ, թեև չքավոր է, բայց ազնիվ սերնդե է, և չէ ուզում, շատ ուրիշ յուր համազգիներու նման, ընտանիքե դուրս բնակվելով, նույնիսկ մայրաքաղաքի մեջ անցնել կիսավայրենի կյանք` հեռու ընտանեկան անմեղ վայելչություններե, հեռու քաղաքային և ընտանեկան կյանքե, որից միշտ զուրկ են վարձած սենյակներումը բնակվող երիտասարդները:\n\n\n\n\n\n\nԻշխան Կաբիլքինը նշանակեց նորան յուր տան մեջ մի զարդարուն սենյակ, ճաշ, թեյ, սուրճ, նախաճաշիկ, լվացք, ծառա և ամսական հարյուր մանեթ ռոճիկ: \nՄեկ ուրիշ ուսանողի այսպիսի պայմանը երջանկություն կերևեր, բայց Ալթմազովը բավականին քիթը կախած վերադարձավ յուր հյուրանոցը, որ յուր պայուսակը ու մյուս բաները բերե. իշխանուհիի լուռ պատերազմը նորա սիրտը «որոտ» ձգեց: \nԿառապանը անհամբերությամբ սպասում էր նորան, որ այս անգամն ևս ստացավ նորանեն մի ուրիշ մանեթանոց: \nՀյուրանոցումը նախաճաշիկը նորից ժողովեց երեկվա հյուրերուն. այս անգամ Ալթմազովին երեք օտարուհիները և նոցա հետ ուրիշները` ինչպես հին բարեկամի բարևեցին. դարձյալ միասին կերան ու խմեցին, դարձյալ հետ սեղանին, գնացին մյուս սենյակ երգելու և նվագելու, դարձյալ Ալթմազովը յուր շարադրած ասիական մեղեդիներեն մինը նվագեց նոցա առջև, նորից ծափահարեցին նորան, նորից իրանց մեջ փսփսալով, բայց նորա ականջին հասցնելով, գովեցին նորա երաժշտական քանքարը, դեմքի ու իրանքի գեղեցկությունը, բարեկրթությունը, բայց, ավա՛ղ, նորա տրտմությունը փարատել չի կարողացան: \nԻշխանուհին նորա անձնասիրությանը անբուժելի խոց էր հասուցել: \nԵրկու ձայն նորա մեջ բարձրաբարբառ խոսում էին. «Փոխե՛ նպատակդ, թո՛ւք գոռոզ իշխանուհու վրա, ազնի՛վ եղիր, ուղիղ ճամփով առաջ գնա», իսկ մյուսը ասում էր. «Հիշե՛ հորդ խրատները, խորամանկ եղիր, ինչ հնարով կուզե լինի` հասիր նպատակիդ — փողի, փողի և փողի»:\n\nՆույն օրը մնաս բարև ասաց նա յուր նոր բարեկամներին, հավաքեց յուր իրերը և գնաց տեղավորվեցավ իշխան Կաբիլքինի տանը: \nՆորա պատուհանները դարձած էին Նևայի վրա. համալսարանը գրեթե դեմուդեմն էր:\n\nԻշխանը ընդամենը երկու զավակ ուներ, մի որդի` ինը տարեկան, որին Պաժերի վարժարանի համար պետք էր պատրաստել, և մի դուստր, տասնվեց տարեկան, որին արդեն մի փոքր ճանաչում ենք. որդու անունն էր Միշա, իսկ աղջկանը Եվդոքիա:\n\nԱլթմազովի պարապմունքի համար ես շատ բան չեմ ասիլ: \nԻնչպես որ պատմությանս սկզբանը հիշել էի, նա արդեն տասնմեկ տարեկան հասակեն սկսել էր զանազան հասակի և բնավորության աշակերտների հետ պարապելու, գրեթե ամեն գիմնազիական առարկաներեն, ուրեմն մանկավարժության մեջ նա շատ հմուտ և փորձառու էր: \nՆորա գիտության համար խոսելն ես ավելորդ է, վասնզի նա, յուր աշակերտության միջոցին, ո՛չ մի վարժապետի խոսք, ո՛չ մի դասագրքի տող առանց ուշադրության, առանց քաջ սերտելու թողուցած չէր: \nԵրբ որ փորձի համար առաջին դասին ներկա էին իշխանը և իշխանուհին, նոքա մի ժամի մեջ համոզվեցան, որ Ալթմազովը նոցա զավակներին, եթե նոքա բոլորովին ծույլ, բթամիտ և ուսումնատյաց լինեին, անպատճառ մի բարի վերջի կհասցներ: \nԱլթմազովը խոսում էր ամենահասկանալի լեզվով. քերականական կանոնները, մաթեմատիկական դիլեմաները այնպես պարզ առաջներն էր դնում, որ աշակերտը գրեթե առանց վարժապետի օգնության հասկանում էր: \nՎաղվա դասերը այսօր լավ բացատրում էր աշակերտներին, որ մինչև անգամ նոքա կարիք չունեին դասագրքեն մյուս անգամ սովորելու կամ ինքներն իրանց ստուգելու: \nԱռաջվանից ասենք. Ալթմազովը գրեթե չորս տարի մնաց նոցա մոտ: \nՄիշելը քսանվեց քննվող աշակերտների մեջեն առաջինը հանդիսացավ և մտավ վարժարան և մնացած երեք տարին ետև ետևի փոխում էր դասարանները (Ալթմազովը միշտ վարժատուն էր գնում և դասերը քաղվածք անել էր տալիս): \nԻսկ Եվդոքիան հետևյալ տարին փառավոր քննություն տվեց համալսարանումը, և մնացած ժամանակը կատարելագործվում էր մաթեմատիկայի և ընդհանուր պատմության մեջ:\n\nԱլթմազովը յուր վարժապետական պաշտոնը ամենափառավոր կերպով կատարեց իշխան Կաբիլքինի տանը, որ քանի քանի անգամ պատրաստ էր նորա ռոճիկը կրկնապատկելու, եթե երիտասարդը հոժարեր: \nԲայց նա բացե ի բաց հեռացնում էր իրմեն այդպիսի վարձատրություն. նորա փառասիրությունը ավելի լայն հորիզոն ուներ, քան թե որքան կարելի էր սպասել մի խեղճ վարժապետե:\n\n* * *\nԱյժմ ես ուզում եմ մի քանի միջավեպեր պատմել նորա կյանքից, որ անցավ նորա չորս տարվա ուսանողության ժամանակ:\n\nԵթե Ալթմազովը հյուրանոցումը հանդիպած անգլիացի կնոջ խոսքերի վրա լավ ուշադրություն դարձրած լիներ, գուցե հոր տված խրատներն և յուր աշխարհայեցողությամբ շինած կյանքի ծրագրեն կհրաժարվեր ոչ միայն ինչպես մի խելացնոր և երազական, այլև ինչպես վնասակար և ապարդյուն գաղափարե: \nՆա կհասկանար, որ հայերուն` նոցա որևէ նպատակին չհասցնելու համար, հազարավոր արգելքներ դրված են ամեն կողմանե. նոցա անունը նախապաշարմունքով շրջապատված է, նոցա քանքարը և գործունեությունը չարակամությունով, նախանձով, ինչպես էրեն ցանցով` փաթաթված է. փառքի և պատվի դռները նոցա առջև փակած են և դեպի այն տանող ճանապարհը փուշ ու տատասկով լցված է. հայի առջև երեք ազատ ճանապարհ բաց են` մինը դեպի մոլորություն, մյուսը դեպի ոչնչություն և երրորդը դեպի կորուստ: \nՆա, խեղճը, չգիտեր, որ հային մինչև անգամ հրամայված չէ յուր աստվածատուր խելքը ի գործ դնելու. նորան միայն թույլ տված է խելքի տեղ խորամանկություն գործածելու. խորամանկություն, որ ատելի, անգոսնելի և բարեմիտ մարդոցմե հալածած ստրկի հատկություն է: \nՆա չգիտեր, խեղճը, որ իշխանները դափնիներով զարդարել են բանաստեղծներին, որոնք իրանց քնարը լարել են դեպի հայը` ատելություն, նախանձ, չարակամություն և ծիծաղ շարժող զգացմունքով: \nԱյս ամեն արգելքին նա պիտի հանդիպեր այն ժամանակ, երբ նորա զգացմունքը լինեին ազնիվ, սուրբ, նվիրական գոնե այն ժամանակ նա սուրբ զոհ կլիներ յուր սուրբ գաղափարին և զգացմունքին: \nԲայց, ավաղ, Ալթմազովի ո՛չ նպատակն էր սուրբ, ո՛չ գաղափարը և ո՛չ զգացմունքը: \nԻնչպե՞ս կարելի էր, որ նա և՛ յուր կյանքի հետ ունեցած պատերազմի հաղթանակը առներ, և՛ աշխարհի առջև պարզերես մնար: \nՆայենք այսքան հազվագյուտ հատկություններու տեր Ալթմազովին կհավանի՞ իմ ընթերցողը. նայենք, նա իր անկման միջոցին մի հատիկ կարեկից սիրտ կգտնե՞:\n\nՀուլիս ամիսն էր: \nԱյն ամառ իշխան Կաբիլքինի սեփական դաստակերտը նորոգվում էր Պավլովսկումը, և այդ պատճառով նորա գերդաստանը ուշ տեղափոխվեցավ ամառանոց: \nԱլթմազովի հռչակը այն թատրոնի երեկոյեն արդեն քաղաքի մեջ տարածվել էր. ամենքն ուզում էին նորա հետ ծանոթանալ, բայց այդ բախտը շատ քչերին էր հաջողում. պատճառը այդ է, որ նա մեծագույն մասը օրվան կա՛մ զբաղված էր իր աշակերտներին սովորեցնելով, կամ Կաբիլքինի հյուրերի հետ խոսելով, որոնք Ալթմազովի պաշտոն մտնելեն հետ` սկսել էին սովորականեն ավելի ստեպ այցելության գալու և մանավանդ կանանց սեռը` «հայ Ապոլոնին» տեսնելու համար իշխանի տունը ուխտատեղի էին դարձրել. ամենքը ուզում էին նորան տեսնել, հետը խոսել, ծանոթանալ, նորա կարծիքը և նվագը լսել. կարճ` սիրել նորան և սիրվել նորամեն: \nԽեղճե՛րը, նոքա չգիտեին, որ Ալթմազովը իր մանկական հասակեն սկսած արդեն խրատված էր հորեն` «ճարել մի անվանի և շատ հարուստ տանե աղջիկ, պսակվել հետը, և պսակի միջոցով արիստոկրատի անուն չաղացնել»: \nԿարո՞ղ էր խեղճ երիտասարդը հոր բաղձանքը և իր սեփական ուխտը փոխել` ներկայումս քանի մի րոպեի մարմնավոր վայելչության և ապագայում հավիտենական ստրջանքի համար: \nԽե՛ղճ կնանիք. ձեր անկեղծ զգացմունքը, ձեր սրտի գորովանքը պիտի ընդհարվին այդպիսի սառն հաշիվների և դուք պիտի զարմանաք, թե ինչպես է կարելի, որ այդպիսի գեղեցիկ մարմնու մեջ այդպիսի կոշտ հոգի լինի դրած: \nԲայց և շատ խիստ մի՛ լինիք ձեր դատմունքի մեջ: \nԱլթմազովը իր ծնած տեղի և նորա պարագայի արտադրությունն է: \nՀայաստանը այն պայմանի մեջ, ուր որ է` ուրիշ տեսակ զավակներ չէ՛ կարող ծնանիլ: \nՓոխեցեք կաղապարը, կփոխվին և նորա տակեն դուրս եկած կերպարանքները: \nՈ՞վ է մեղավորը:\n\nԱլթմազովը հենց որ իշխան Կաբիլքինի տունը մտավ, իսկույն գրպանեն հանեց երկու հատ տասը մանեթանոց, մինը տվեց դռնապանին և մյուսը սպասավորին և չսպասեց, որ նոքա խոնարհաբար շնորհակալություն ասեին. թողեց և հեռացավ նոցանեն. մի օր էլ, երբ Եվդոքիայի նաժիշտը արծաթե ափսեի վրա նամակ բերեց նորան` երրորդ տասը մանեթանոցն էլ նորան ընծայեց: \nԱյս ամեն կյանքի մանր-մունր ֆոկուսները հայրը նորան սովորեցուցել էր` իբր տասնևիններորդ դարուս կենցաղագիտության ամենահարկավոր գաղտնիքը: \nԵրբ այս և այսպիսի լուրերը իշխանուհու ականջն էին հասնում, նա սրտեն խոր հոգոց անելով, ասում էր` «տեր. աստված, տեր աստված, այսքան մատաղահաս և այսքան ապականված»: \nԵվ խստիվ հրամայում էր ծառաներին` զգուշանալ խորամանկ հայեն: \nԽեղճ երիտասարդը, որ կարծում էր իր ապագա շենքի հիմքը ամուր դրած, չգիտեր, որ եկած օրեն արդեն այն քանդվել էր:\n\nԻշխան Կաբիլքինի ընտանիքը երկու ամիս ամառանոցումը մնաց, և այդ երկու ամիսը Ալթմազովի համար «Հազար ու մի գիշերի» արկածքներ էին: \nՆա շրջապատված էր չքնաղագեղ կնանիքներու և աղջիկներու սիրով, հարգությունով, պատվով, հրավերքով: \nՕր չէր անցնում, որ նա հրավիրված չլիներ կամ մի կոմսուհու, կամ մի իշխանուհու, կամ մի մեծատան կնոջ տուն հացկերևույթի, երեկույթի, նվագահանդեսի, հեռավոր մի անտառ կամ ամրոց, կամ ծաղկոց` ճեմելու, կամ ձիով զբոսնելու. օր չէր անցնում, որ նորան մի բուրած նամակ չի գար, կամ թե կաթոգին ձեռաց սեղմումն չի պատահեր, կամ քնքուշ հայացք չընծայվեր:\n\nԻշխանուհին տեսնում էր այդ ամենը և ամեն հնար գործ էր դնում, որ Եվդոքիան թույլ չտա իրեն այդ կրքերի հեղեղատին մատնվելու. բայց ի՛նչ կանես. կարելի՞ է հրամայել կրակի մոտ կեցած վառոդին, որ չի բռնկի. կամ ասել սառույցին` կեցիր արեգակի տակ և մի՛ հալչիր: \nԴեռևս դաստակերտեն քաղաք չեկած` Եվդոքիան պինդ սիրահարվեցավ Ալթմազովի վրա, և նույն շաբաթ Երևան գրվեցավ այսպիսի բովանդակությամբ նամակ: \n«Ամեն բան դեպի լավն է գնում. իշխան Կաբիլքինը 40,000 օրավար հող ունի, բանկում 4,000,000 մանեթ նաղդ փող և, ոչ մի կոպեկի պարտք. իշխանուհին պահարանների մեջ առավել քան թե 500,000 մանեթի ակնեղեն, ոսկե զարդեր և արծաթե սպասներ ունի. իսկ աղջիկը իմ վրա մինչև ականջները սիրահարված է»:\n\nՕգոստոս ամիսն էր, որ մաթեմատիկայի պրոֆեսորը, որի հետ պատմությանս սկզբումը ծանոթացանք, մի օր եկավ և ասաց. «Արդեն ժամանակն է խնդիր տալու և մտնելու համալսարան»: \nՀետևյալ օրը Ալթմազովը գնաց համալսարան, խնդիր գրեց և ներկայացավ դեկանին, որ միամտեցուց նորան, ասելով` «ձեզ առանց քննության կընդունենք»: \nԱյս կողմանե ևս միամտեցած, Ալթմազովը վերադարձավ դաստակերտ և այնուհետև լիապես անձնատուր եղավ ամեն կերպ վայելչության:\n\nՔանի մի ժամանակեն ամառանոցի եղանակը վերջացավ, մարդիկ հետզհետե քաղաք քաշվեցան. իշխան Կաբիլքինն էլ գնաց քաղաք յուր ընտանիքով:\n\nԻշխանուհին չափե դուրս խելոք կնիկ էր. նա շատ լավ գիտեր, որ Ալթմազովը երբեք չէ կարող նորա աղջկա մարդը լինել, որ ինքը միշտ կգտնե հնար նոցա փոխադարձ սերը կա՛մ սառեցնելու, կա՛մ բռնի բաժանելու, բայց կարծում էր, որ Եվդոքիան, սիրելով նորան, միշտ նորա տված դասերը առավել խորունկ կտպավորե մտքի մեջ և առավել կորոճա, և այդ պատճառով թույլ էր տալիս որքան կարելի է` երկար տևի օրվա մեջ սոցա պարապմունքը: \nԵվ զարմանալու բան. Եվդոքիան, որ առաջները ոչ միայն չէր սիրում ուսման առարկաները, այլև երաժշտություն, որը պարի հետ միասին, ինչպես հայտնի է, ռուս օրիորդի լուսավորության առաջին պայմանն է, — այժմ Ալթմազովի ազդեցության տակ գիշերներ լուսացնում էր մի տեորեմայի կամ մի սիմֆոնիայի վրա, որ յուր փեսացուի աչքին հաճելի երևի: \nՔանի-քանի անգամ իշխանուհին, սրտեն ախ քաշելով, ասել է յուր մարդուն. «Ինչո՞ւ այս գեղեցիկ և քանքարավոր երիտասարդը ռուս կամ եվրոպացի չէ. ինչպե՞ս մեր Եվդոքիան բախտավոր կլիներ»:\n\n— Ինչո՞ւ այդպես սխալ ես դատում. — պատասխանում էր իշխանը, — մի՞թե հայը լավ մարդ լինել չի կարող: \n— «Ինչո՞ւ չէ, — ասում էր նորան իշխանուհին, — հայն էլ լավ մարդ կարող է լինել, բայց նա հայապես լավ մարդ կը լինի և ոչ ռուսապես»: \n— Չեմ հասկանում. ի՛նչ ուզում ես ասել, պատասխանում էր իշխանը: \nԻշխանուհին ասում էր «լավ հայը երբեք չի ռուսանալ, իսկ վատ հայեն վատթար մարդ չի կա աշխարհիս երեսին: \nՈւրեմն որ կողմ կուզես շո՛ւռ տուր, Եվդոքիան հայի հետ պսակվիլ չի կարող և չպիտի պսակվի»:\n\nԻշխանուհին յուր մանկությունը անցուցել էր մի հայաբնակ քաղաքի մեջ, ու նորա հայրը գավառապետի պաշտոն էր կատարում, այդ պատճառով նա կարծում էր, թե հայի բնավորությունը շատ խորունկ իմաստասիրել էր:\n\n* * *\nԹեև Ալթմազովը շատ լավ դաշնամուր էր նվագում, բայց նա հանձնառու չեղավ աշակերտներին երաժշտություն սովորեցնելու, և այդ մանավանդ այն պատճառով, որ Եվդոքիայի վարժապետը երևելի Հենզելթն էր, որի հետ բաղդատվելով, իհարկե, նա համբակ կարող էր համարվել: \nՄի օր Հենզելթը իշխանուհուն հայտնեց, որ ինքը շուտով արտասահման է գնալու, բայց վախենում է, միգուցե նրա բացակայության ժամանակ Եվդոքիան մի անհմուտ վարժապետի ձեռք ընկնի և փչացնի յուր կանոնավոր նվագելը: \nԱյդ պատճառով խորհուրդ տվեց մի փորձառու և ընտիր վարժապետ որոնել: \nԻշխանուհին պատասխանեց թե` «գուցե ես վարժապետի ընտրության մեջ սխալիմ, չէի՞ք կամենալ արդյոք մեզ ձեր ընտրությամբ մի վարժապետ առաջարկել, ձեր բացակայության միջոցին»: \n— Ինչո՞ւ չէ, — պատասխանեց Հենզելթը, — շատ ուրախությամբ. ես ի նկատի ունեմ մի մատաղահաս երաժշտության վարժուհի, ազգանունը միտս չէ, բայց իմ ընտիր աշակերտներեն է. երթալու ժամանակ ես նորան կուտամ մի հանձնարարական նամակ, որն ստանալով` իսկույն կընդունիք նորան, բայց նայեցե՛ք, ի՛նչ վարձ որ ինձ եք տալիս` նույնը անշուշտ և նորան պիտի տաք. երաժշտության արվեստի մեջ եթե այդ վարժուհին ինձանից լավ չլինի, վատ երբեք չէ: \n— Իսկ ինքը Հենզելթը դասի գլուխ ստանում էր տասը մանեթ:\n\nԱյդ վերջին անգամն էր, որ Հենզելթը եկավ իշխանի տունը: \nԵրկու շաբաթ վրա անցավ, ոչ ինքը եկավ և ոչ էլ նորա հանձնարարած վարժուհին ներկայացավ: \nԱրդեն կարծում էին թե նա մոռացել է յուր խոստմունքը և հանձնարարական նամակը վարժուհուն չտված գնացել է արտասահման:\n\nՄի օր, ճաշից հետո, երբ ամենքը նստած էին դիվաննոյ ասած սենյակումը, հանկարծ զանգակը հնչեց. ծառան շտապելով գնաց և շուտ հետ եկավ, ասելով. «Մի կին կամենում է տեսնել իշխանուհուն»: \nԻշխանուհին ասաց ծառային. «Ներս համեցեք արա»: \nԴուռը բացվեցավ և մի թխիկ երեսով, բայց գեղեցիկ տիպարքով աղջիկ ներկայացավ և տվեց իշխանուհու ձեռքը մի նամակ, ասելով, «Հենզելթից»: \n— Գիտեմ, գիտեմ, — պատասխանեց իշխանուհին, — խնդրեմ նստեցեք: \nԲայց ես ձեզ երկու շաբաթ է, որ անհամբերությամբ սպասում եմ: \n«Ներեցեք ինձ, — պատասխանեց անծանոթ աղջիկը ամաչելով, — ես մի փոքր տկար էի»: \n— Խնդրեմ նստեցեք, — ասաց նորից իշխանուհին և հետո ավելցուց. — կարո՞ղ եմ հարցնել ձեր անունը: \n«Անունս Սուսաննա է», պատասխանեց աղջիկը, աչքերը խոնարհելով:\n\nՀամեստությամբ նստեց օրիորդ Սուսաննան և մի կարճ միջոց լռություն թագավորեց սենյակի մեջ. ինչպես ասում են` «հրեշտակ խաղաղության թռավ»: \nՆստողները սկսան մին մինի երես նայելու: \nԱլթմազովն էլ նայեցավ Սուսաննայի վրա, Սուսաննան էլ նայեցավ Ալթմազովի երեսին, բայց իշխանուհին, որ այդ րոպեին երկուսի վրան էլ նայեցավ, հետագա նկատողությունը արավ, որ Ալթմազովը հենց առաջին վայրկենում առանց մեկ հիմնավոր պատճառի, ատելով ատեց այդ խեղճ թխիկ աղջկանը, իսկ Սուսաննան դորա հակառակ, ջերմ և անհրաժեշտ սիրով սիրեց այդ գեղեցիկ պատանուն: \nԻնչո՞ւ: \nՈ՞վ կարող է այդպիսի հարցի պատասխանը տալ: \nՈւրեմն մենք էլ թողնենք այս հարցը անպատասխան. նայենք, գուցե իրերի ընթացքը կլուծեն այս հոգեբանական առեղծանելիքը: \nԲայց այսքանը իմանանք, որ իսկական սերը և իսկական ատելությունը մի րոպեի մեջ է ծնում. իսկ այն, որ ժամանակով է ծնում, նոցա անունը սեր և ատելություն չեն, այլ գնահատություն:\n\nԻշխանուհին չափազանց մեղքացավ խեղճ աղջկան, որ օտար գերդաստանի մեջ, ամոթեն լուռ մնացած, ով գիտե ի՛նչ հոգեկան տանջանքի մեջ էր այն րոպեին. և կամենալով այդ ճնշող, անհաճո լռությանը վերջ տալ, առաջարկեց Սուսաննային իրենց մի փոքր զվարճացնելու համար, չի՞ կամենալ արդյոք դաշնամուրի առջև նստել և նվագել, բայց և ավելացրեց. «Օրիորդ, չլինի թե՞ իմ առաջարկությունս ընդունիք իբր ցանկություն ձեզ քննադատելու: \nՊ. Հենզելթը ձեր մասին մեզ արդեն այնպիսի գովասանքներ է տվել, որ ձեր մատերի ամեն մի շարժվածքը մենք նվագահանդեսի տեղ պատրաստ ենք ընդունելու»:\n\n— Մեծապես շնորհակալ եմ ձեր` իմ մասին կազմած այդպիսի շողոքորթիչ կարծիքի համար, — ասաց կարմրելով Սուսաննան, — բայց ես վաղուց է, որ կտորներ նվագած չեմ. երկու շաբաթ ձեռքս դաշնամուրին դիպած չէ. դուք գիտեք, այդ բավական ժամանակ է, որ մատերը իրանց սովորական արագությունը կորցնեին:\n\n— Չէ՛, չէ՛, խնդրենք, — ասաց իշխանուհին, — նվագեցեք մի բան: \nՄենք խիստ դատաքննիչ լինելու ոչ գիտություն ունինք, ոչ ճաշակ... գուցե պ. Ալթմազովը...\n— Պարո՞նը ևս նվագում է, — ասաց Սուսաննան կարմրելով և աչքերը դարձնելով ուսանողի վրա:\n\n— Այո՛, մի փոքր, — պատասխանեց Ալթմազովը այնպիսի արհամարհական ձայնով, որ առավել վայելուչ էր մի անպիտան կառապանի, քան թե մի համեստ աղջկա վերաբերմամբ:\n\nԱմենքը նկատեցին այդ չար կոպտությունը. Եվդոքիայի աչքեն մինչև անգամ արտասուք կաթեցավ. խեղճ աղջիկը մի րոպեի մեջ երկու անգամ կարմրեցավ և տժգունեցավ: \nԻշխանուհին նշանավոր հայացք ձգեց իշխանի վրա, որ կնշանակեր` «Հը, ինչպե՞ս ես, չէի՞ ասում քեզ, որ հայը միշտ հայ կմնա»: \nԱմենքը նկատեցին այդ անտեղի կոպտությունը, միմիայն միամիտ Սուսաննան չի նկատեց:\n\n— Այդ «մի փոքրը», — ասաց Ալթմազովին, — շատ և շատ նշանակություն ունի. բայց հուսամ, դուք ներողամիտ կլինիք, ես երկու շաբաթ հիվանդ էի, այժմ ևս բավական կազդուրված չեմ: \n— Ասաց և մատերը վազեցուց կլավիշների վրա: \nՓոքր մի ֆանտազիա անելեն հետ` նվագեց Քոնթսկիի երևելի «Առյուծի սթափումը», որ այն ժամանակները նորաձև երաժշտական հատվածներից մինն էր. և ո՞ր իսկական պետերբուրգցին չէր լսել նույնիսկ հեղինակի նվագածը:\n\nԱռյուծի զարթելից մի փոքր առաջ Սահարա անապատի լռությունը, նորանից հետո` առյուծի քանի-քանի անգամ ամպրոպաձայն մռնչելը. հետո` ավելի և ավելի սաստկացնելը յուր ահեղ մռնչյունը, հետո՝ արյունռուշտ հարձակման պատրաստությունը, հետո` սպառազինված որսորդներին հանդիպելը, հետո` կատաղի պատերազմը երկուստեք, հետո` հրացանների ճայթմունքը խառն առյուծի մռնչելուն, հետո վիրավորված և հոգեվարք գազանի ոռնալը և վերջապես` որսորդների հաղթության երգը — այս ամենը պատկերացան լսողի երևակայությանը մեջ` Սուսաննայի ճարտար և խոսուն մատերի զորությամբ: \nՄեծ և կախարդական էր նորա կատարած ազդեցությունը լսողների վրա: \nԻշխանուհին և Եվդոքիան սրտերի փղձկումեն ակամա արտասվեցան, իշխանը մնացել էր հիացած, ամենքը քաղցր ապշության մեջ էին, միայն Ալթմազովը մնաց անզգա: \nԻշխանուհին նայեցավ նորա վրա, և գլուխը շարժելով, ասաց մտքի մեջ. — «Այս գեղեցիկ մարմնու մեջ հոգի չկա»: \nԵվ իրավ որ` բնությունը ամեն բան առատ ձեռքով տվել էր նորան, բացի հոգիեն:\n\nՍուսաննան երեխայի անմեղությունով նայում էր Ալթմազովի վրա ու սպասում էր նորանից թեկուզ մի խոսք, թեկուզ մի հիշոց, բայց մի խոսք, մի մարդկային խոսք. սպասում էր խեղճ աղջիկը, եթե չամաչեր` գուցե նա կխնդրեր, կաղաչեր, մի խոսք կպաղատեր նորանից: \nԱվա՛ղ, Ալթմազովը ոչ մի խոսք չասաց, և հեռացավ:\n\n* * *\nԱլթմազովը սկսավ համալսարան երթևեկելու: \nՀենց առաջին օրեն ընդհանուր ուշադրությունն իր վրա դարձուց` և՛ մեծավորներին, և՛ ուսուցչապետներին, և՛ ուսանողներին` թե՛ յուր արտաքին բռնվածքով և թե՛ յուր հիանալի ընդունակություններով: \nԻնչպես որ նա մի անգամ ինքիրան խոսք էր տվել, այստեղ ևս յուր խոստմունքը չի դրժեց. ամենայն կողմանե նա համալսարանի մեջ ընտիր ուսանողն էր համարվում: \nՍկզբանե ամենքը սիրում և պատվում էին նորան, իսկ ինքը ոչ ոքի ո՛չ սիրում էր և ո՛չ պատվում. այս որ նկատեցին` ուրիշներն էլ դադարեցան նորան սիրելու, բայց միշտ հարգում էին նորան` հազվագյուտ հատկությունների համար. իսկ երբ որ նա մի պարահանդեսի մեջ, պաշտպանելով մի ուսանողի պատիվը, երկու ապտակ տվավ մի գնդապետի ու նույն հետայն մենամարտության հրավիրեց և սիրտը վախ ձգելով, ստիպեց բոլոր ուսանողների առջև ներողություն խնդրելու — այն ժամանակ ընկերները մեծ հարգանք զգացին դեպի «քաջ հայ ուսանողը»: \nՍրախաղության մեջ ախոյան չուներ Ալթմազովը, իսկ քառասուն քայլափոխեն խաղաթղթի ասին խփելը ատրճանակեն` նորա համար մի չնչին բան էր: \nՇատ կարելի է, որ կարդացողներս արդեն համարում են Ալթմազովին մի նոր Դոն-ժուան: \nՉէ, սխալ են նոքա. հավատացնում եմ, որ բոլոր իր համալսարանական ընթացքի միջոցին նորա մեջ ո՛չ մի պագշոտ խորհուրդ չի մտավ. մայրաքաղաքի ոչ մի առյուծուհին չէր կարող պարծենալ, որ նորան յուր երկրպագուն կարողացել է դարձնել. ոչ մի օրիորդ, մինչև անգամ Եվդոքիան, չէին կարող ասել, որ Ալթմազովը նորա վրա սիրահարվել է. մայրաքաղաքի փորձանքներից շատ հեռու պահեց իրան խելոք Ալթմազովը. նորա մարմինը անբիծ, անարատ մնաց, բայց հոգի՞ն: \nԱյդ ուրիշ խնդիր է:\n\nՆա երրորդ դասընթացումն (cours) էր, որ հորը մի նամակ գրեց այսպիսի բովանդակությամբ.\n«Իմ վիճակս արդեն որոշված է. իշխան Կաբիլքինը ինձ սիրում է, հավատում է. նորա դուստրը ոչ միայն սիրում է, այլ սիրահարված է վրաս. մենք արդեն մեր մեջ թաքուն մատանեփոխություն արել ենք. Եվդոքիան ասում է թե` եթե մայրս կամենա մեր պսակին հակառակելու, ես թաքուն կպսակվիմ քեզ հետ, և նա վաղ կամ ուշ կներե ինձ և չի զրկիլ ժառանգութենե. ուրեմն կարող ես ինձ նպատակիս հասած համարել»:\n\nԲոլոր այդ ժամանակ Սուսաննան շաբաթը երեք անգամ գալիս էր երաժշտության դասեր տալու Եվդոքիային:\n\nԱրդեն երեք տարի էր, որ Ալթմազովը և Սուսաննան վարժապետություն էին անում իշխան Կաբիլքինի տանը, բայց երբեք պատահած չէր, որ ամենքը միասին ժողովվեին և ընդհանուր խոսակցություն ունենային, մանավանդ Ալթմազովը միշտ աշխատել էր բացակա լինելու, երբ Սուսաննան յուր զբաղմունքեն ազատ ժամանակը խոսակցել էր Եվդոքիայի, իշխանուհու կամ իշխանի հետ: \nՄի անգամ Սուսաննան ճաշի էր հրավիրված` բախտի բերմամբ այն օրը Ալթմազովն էլ այնտեղ էր: \nՀանկարծ իշխանուհին, խոսքը դարձնելով Սուսաննային, ասաց. — «Ահա քանի ժամանակ է, որ մենք մին մինի ճանաչում ենք, բայց երբեք պատահած չէ, որ ես ձեզ հարցնեմ — թեև շատ անգամ մտքես անցել է — դուք ի՞նչ ազգե եք. թեև դուք պատվական ռուսերեն խոսում եք, բայց ձեր երեսի տիպարքը սլավյանի չէ»:\n\n— Ապա գտեք, — ասաց Սուսաննան ծիծաղելով. ես ի՞նչ ազգե եմ:\n\n— Չգիտեմ, — ասաց իշխանուհին. գուցե սպանիացի եք, կամ իտալացի:\n\n— Ո՛չ, ո՛չ, — ավելի ծիծաղելով ասաց Սուսաննան, — ոչ սպանացի եմ և ոչ իտալացի. գրավ կուգամ, որ մինչև չասեմ` ամենևին չեք գտնիլ:\n\n— Ես գիտեմ, — ասաց Եվդոքիան, — դուք Փոքր-Ռուսաստանցի եք:\n\n— Չի գտաք, — ասաց նորան արդեն ծիծաղեն կլկլալով Սուսաննան. — աստված վկա, որ չեք իմանալ: \nԱպա զոր արեք, գտեք ի՞նչ ազգից եմ, — շարունակում էր նա յուր հանաքը:\n\n— Ֆրանսիացի՞ չեք արդյոք, — ասաց իշխանը, առանձին ուշադրությունով նայելով նորա երեսին:\n\n— Դուք էլ չի գտաք. ես ֆրանսիացի ևս չեմ, — պատասխանեց Սուսաննան, և շարունակում էր անմեղ երեխայի նման հանաք անել, որ ոչ ոք յուր առաջարկած դժվար առեղծանելիքը լուծել չի կարողանում: \nեվ վերջապես ասաց բառի վանկերը իրարմե բաժանելով. «Ես-հայ-եմ»:\n\n— Դուք հա՞յ եք, — պատասխանեցին նորան ամենքը նույնպես վանկերը բաժանելով և զարմացական ձայնով. ամենքը ասացին այդ, բացի Ալթմազովեն, որին այդ գաղտնիքը վաղուց, հենց առաջին օրեն հայտնի էր: \n«Մի՞թե դուք հայ եք. եթե չասեիք, աստուծո անունով երդվում ենք, որ ամենևին չէինք գտնիլ, — ասաց իշխանուհին, կարծես թե սաստիկ ուրախացած մի թանկագին գյուտի համար. — ուրեմն այսօր մեր սեղանի վրա երկու հայ հյուր ունինք` մինը դուք և մյուսը պարոն Ալթմազովը»:\n\nԵրբ որ Սուսաննան լսեց Ալթմազովի հայ լինելը, յուր սրտի ուրախությունը բռնել չի կարողացավ, քիչ մնաց նորա գիրկը պիտի ընկներ, բայց ինքնիրան զսպեց, և ձեռքը նորան պարզելով, բռնեց նորանը յուրի մեջ, և երկար ու ամուր սեղմելով և երեսի վրա անհուն սեր, ուրախություն և երջանկություն հայտնելով, ասաց. — Ա՛խ, որքան ես ուրախ եմ, որ դուք հայ եք, որ ես իմ համազգիներես մի հոգի տեսա, վերջապես...\n— Մի՞թե դուք հայր-մայր, քույր-եղբայր, ազգականներ չունիք, — հարցրին տանուտերերը, ցավակցելով: \n— Ոչ, — պատասխանեց Սուսաննան, — ես բոլոր Պետերբուրգի մեջ միայնակ և որբ եմ:\n\nԵվ նա պատմեց իր մասին հետագա պատմությունը. —\n«Հայրս Սևաստոպոլի դյուցազներեն մինն էր, որ պաշարման տասներորդ ամիսը, ռմբակոծության ժամանակ մահաբեր վերք ստացավ և մեռավ: \nՆորա մահվան բոթը ստանալով, խեղճ և ցավագար մայրս է՛լ ավելի տկարացավ և չորս ամիս տանջվելով մեռավ: \nԵս մնացի միայնակ, վեց տարեկան երեխա: \nՀորս տերության ցույց տված երախտիքի համար` ինձ զետեղեցին արքունի վարժարան, ուր տասը տարի մնալով, ավարտեցի ուսմանս ընթացքը, բայց ոչ մի մերձավոր ազգական չունենալով, վարժարանի պատերեն դուրս չեկա: \nԲարի տեսչուհին, որ ինքը երբեք զավակ ունեցած չէ, ինձ յուր հարազատ աղջկա նման սիրեց, ինչպես և ես նորան մորս նման սիրել եմ, և վարժարանեն դուրս գալով, նորա բնակարանի մեջ տեղավորվեցա, ուր այժմ ես կենում եմ: \nԹեև մայրացուս ասում է, որ ծնողներես ինչ ու ինչ է մնացել, բայց ես երբեք հետաքրքրություն արած և հարցուցած չեմ` թե ի՞նչ է և որքա՞ն է. ինչի՞ս է պետք հարստություն. իմ աշխատածիս կեսն անգամ մսխել կարողացած չեմ, թեև, ինչպես տեսնում եք, ես ոչինչ բանե ինձ զրկած չեմ: \n(Պետք է ասել, որ Սուսաննան միշտ ճոխ և թանկագին հագուստով էր հայտնվում իշխանի տանը): \nՄայրացուս էլ, տիկին Հումմելը, ասում է միշտ, որովհետև աստված ինձ չարժանցուց մայր լինելու, ուրեմն դու իմ զավակը և ժառանգը կլինես: \nԲարի պառավը ինձ շատ է սիրում. ոչինչ չի խնայում ինձ համար, մինչև անգամ սաստիկ անբավական է ինձմեն, որ ես դասեր եմ տալիս ո՛չ փողի, այլ օրեր ու ամիսներ անգործ չի մնալու ու տան խորշումը չնստելու համար»:\n\nԻրավ որ ամենքը նկատել էին նորա անշահասիրությունը: \nՇատ անգամ ամիսներ էր անցնում, իշխանը կամ իշխանուհին նորան փող տալու մոռանում էին, իսկ ինքը երբեք չէր խնդրում. եթե տված փողը հաշվետետրումը չի գրեին տանուտերերը` ինքը Սուսաննան երբեք չէր իմանալ` հարյո՞ւր ունի ստանալիք, թե՞ երկու հարյուր: \nՄիով բանիվ` Սուսաննան չափազանց անշահասեր աղջիկ էր երևում: \nԲայց հագվածը, ինչպես վերը հիշվեցավ, միշտ նորաձև, նուրբ ճաշակով և հագուստի նյութը պատվական կերպասներե էր. մատներին հագած ուներ միշտ հինգ-վեց մատանիք, ականջին օղեր, ամենը մեծագին և հազվագյուտ գոհարներով հեռված:\n\nՍուսաննան շարունակեց իր պատմությունը.\n— Իմ անունս Սուսաննա չէ, այլ Շուշան է (այսպես է գրած ծննդական վկայագրիս մեջ), որն ռուսները չգիտեմ ինչ խորհրդով, իրանց կերպի փոխել են, իսկ ազգանունս Արղ...յան: \nՀայրս աստիճանով գնդապետ էր և արդեն գեներալության էր ներկայացուցած. նա այդ բարձր աստիճանը, ասում են, անշուշտ կստանար, եթե այդ չարաշուք պատահարին չհանդիպեր... \nԽեղճ հայրիկս»:\n\nԱսաց ու արտասվեցավ. բայց տեսնելով, որ լսողները ամենքն էլ տխրեցան, իսկույն երեսի վրա մի քաղցր ժպիտ փայլեցուց ու ասաց. «Է՛հ, ի՛նչ անենք, ինչ որ եղավ` եղավ. տխրելով ու լալով անցածը հետ չի դառնալ»:\n\nՏխուր խոսակցությունը փոխել կամենալով, իշխանուհին ասաց.\n— Ասացեք, խնդրեմ, օրիորդ Սուսաննա, կամ ինչպես որ հայերդ ասում եք, Շուշան, մի՞թե դուք միշտ ամուրի պիտի մնաք, մի՞թե ձեր մտքեն երբեք չի անցնում պսակվել, տուն-տեղ ունենալ, կին և մայր լինել. մինչև ե՞րբ այդպես չոր-գլուխ պիտի մնաք, միայնակ ու ձանձրալի կյանք պիտի անցնեք:\n\n— Ինչո՞ւ չէ, ես ուրախությամբ կպսակվեի. բայց ո՞վ ինձ պիտի առնու: \nԴուք գիտեք խո, մինչև աղջկան երիտասարդը չհավանի և չսիրե, աղջիկը երբեք իրավունք չունի, — եթե չուզե յուր պատիվը կորցնել — ո՛չ հավանել և ո՛չ սիրել, ասաց նա ու աչքի ծայրով նայեցավ Ալթմազովի վրա: \nԲայց Ալթմազովը, որ բոլոր ժամանակը նորա վրա էր նայում, հենց որ Սուսաննայի աչքը նորանին դիպան, իսկույն, իբր թե զզվանքով յուր աչքը հեռացուց նորանեն: \nՄիամիտ Սուսաննան այդ ևս չնկատեց, բայց այդ բանը նկատեց դարձյալ իշխանուհին ու մտքի մեջ ասաց. — «Այս ի՞նչ հրեշ է. ասես թե սորա սրտումը օձեր ու կարիճներ լինին նստած. այս ի՞նչ անհասկանալի ատելություն է, որ ունի սա դեպի այս պատվական օրիորդը, չեմ հասկանում»:\n\nՆա կը հասկանար, եթե հայի բնավորությանը քաջ տեղյակ լիներ. խեղճ կինը չգիտեր, որ հայը դեպի յուր համազգին ունեցած ատելության մեջ փնտրում է ուժ, վայելչություն և հոգեկան մխիթարություն:\n\nԹեև առաջները կասկածում էր, բայց այդ օրը իշխանուհին համոզվեցավ, որ Սուսաննան սիրում է Ալթմազովին. նմանապես համոզվեցավ նա, որ Սուսաննայի մեջ ավելի կանացիություն, քնքշություն, բանաստեղծական հոգի, աշխույժ կա, քան թե իր հարազատ Եվդոքիայի մեջ. և եթե երբևիցե երկուսը ներկայանային մի օրինավոր, լուսավորյալ, առողջամիտ, մարդկային արժանավորություն ճանաչող երիտասարդի, անշուշտ նա նախամեծարության արմավենին Սուսաննային կտար: \nԻշխանուհին ամենևին չէր կարողանում հասկանալ, թե ինչպե՞ս է կարելի, որ Ալթմազովի պես անհոգի, չարսիրտ երիտասարդն էլ հայ լիներ, Սուսաննայի նման քնքուշ սրտով զգայուն հոգով-կայտառ, ուրախ, բարի աղջիկն էլ լիներ նույն ազգի ծնունդ: \nԲայց նա մոռանում էր, որ մինը ասիացու ձեռքումն էր դաստիարակված, իսկ մյուսը եվրոպացու. նա արյունին ավելի գերազանցություն էր տալիս, քան թե դաստիարակության: \nԱյդ թեորիան որքան էլ ճշմարիտ լինի վերաբերությամբ կովերի, ձիերի, խոզերի, շների և հավերի, այսուամենայնիվ, մարդու վերաբերությամբ միշտ էլ սխալ հետևանքների է բերում: \nԵրեխան ոչ նորա համար է վատ, որ վատ հորե ու մորե ծնած է, այլ նա նորա համար վատ է, որ վատ հոր ու մոր ձեռք է մեծացած, վատ ծնողներից է դաստիարակված: \nԱհա ինչի վրա մեծ և առանձին ուշադրություն պիտի դարձնեին մեր հայր և մայրերը... \nԲայց ո՞ր հայր ու մայր կասե, թե «ես վատ եմ»:\n\n* * *\nՄի անգամ իշխանուհին, ըստ դիպաց յուր մարդու բարձրագույն պարգև ստանալուն, մտադիր եղավ մի փառավոր պարահանդես տալու, ուր հրավիրված էր նաև Սուսաննան, որին իշխանը և իշխանուհին արդեն այնքան սիրում էին, որ ոչ մի մերձավոր ազգականներե ստոր չէին դասում: \nՊարահանդեսեն մի շաբաթ առաջ Սուսաննան երեսը կարմրած, աչքերը ուրախութենե ցոլալով` մոտեցավ ու ասաց Ալթմազովին.\n— Պարոն համազգի, ձեր կարծիքով ինձ ո՞ր գույն հալավը ավել կվայելի (կսազի):\n\n— Իհարկե հարդագույնը (de paille) — ասաց Ալթմազովը գրեթե ակամա. — այդ ո՞վ չգիտե որ:\n\n— Իսկ դուք ո՞ր գույնը ավելի կհավանիք, — շարունակեց Սուսաննան:\n\n— Իմ սիրած գույնը մանիշակագույնն է, — ասաց Ալթմազովը և ուզում էր հեռանալ:\n\n\n\n\n\n\n— Ասացեք, խնդրեմ, պարահանդեսի մեջ դուք որի՞ն միտք ունիք հրավիրելու առաջին կադրիլին, — ասաց Սուսաննան, որ կարծես թե ոչ նրա համար է խոսում, որ յուր հետաքրքրությունը հագեցնե, այլ իբր թե կարոտ է նորա ձայնին, որ նորա խոսք ու զրույցը փափագով լսե:\n\n— Իհարկե իշխանուհիին, — պատասխանեց Ալթմազովը հորանջելով և ասես թե սաստիկ գարշելով խեղճ աղջկա անմեղ ճռվողեն:\n\n— Իսկ երկրո՞րդը — պնդում էր Սուսաննան:\n\n— Կարծեմ որ քաղաքավարությունը պահանջում է, — պատասխանեց Ալթմազովը, քիթ ու պռունկը ծռմռելով, իբր թե մի շատ հիմար մարդու հետ է խոսում, — որ Եվդոքիային հրավիրեմ. ինչպե՞ս եք կարծում:\n\n— Իսկ երրո՞րդը, — չէր դադարում Սուսաննան, երեսը գունատած:\n\n— Ես ի՞նչ իմանամ` ի՛նչ երևելի տան աղջիկներ կլինեն այնտեղ. իհարկե մինին արժանի կգտնեմ հրավիրելու:\n\nՍուր և թունավորված դաշույնը սրտի մեջ ցցած այնքան կսկիծ չէր պատճառիլ խեղճ աղջկան, որքան այս կծու, արհամարհական ու գոռոզ խոսքերը: \nԻսկույն աչքերեն կաթ-կաթ սկսան արտասուքը գետին թափել:\n\n— Մի՞թե ինձ համար նաև ամենափոքր ուշադրություն թողած չեք ձեր հիշողության մեջ, պարոն Ալթմազով, — ասաց աղջիկը, արդեն բոլորովին լալով. — մեղք է ձեր հոգուն, մեղք է... ես ձեզ այնքան անկեղծ սիրել էի... աստված տա, որ մի ուրիշը տա ձեզ այն երջանկությունը, որ ես երազում էի երբևիցե տալ ձեզ:\n\nԱյլևս չկարողացավ զսպել սրտի փղձուկը և թաշկինակը աչքերին բռնած` դուրս փախավ:\n\n* * *\nՊարահանդեսի երեկոն, երկու զինվորական` մինը սիրուն դեմքով և գեղեցկակազմ մարմնով գնդապետ և մյուսը ծեր գեներալ, զարդարուն ճրագավառ դահլիճի մեջ կանգնած խոսում էին:\n\n— Ասացեք, խնդրեմ, ո՞վ է այն օրիորդը, որ սյունի մոտ կանգնած, իշխանի դստեր` Եվդոքիայի հետ խոսում է, — ասաց սիրուն գնդապետը:\n\n— Ո՞րն է, ո՞րն է, — հարցուց կարճատես գեներալը, աչքերի կոպերը սեղմելով:\n\n— Ահա այն աղջիկը, որ մանիշակագույն ժապավեններով զարդարած հարդագույն ձորձ ունի հագած, գլուխը նայե` արեգակի պես վառվում է գոհարներեն, որ կենդանի շուշանի հետ խառն, այդպիսի կախարդական գեղեցկություն են տալիս նրան:\n\n— Հա՛, հա՛, այժմ տեսա, բայց չեմ ճանաչում:\n\n— Շատ սիրուն աղջիկ է, երեսի տիպարքը իտալուհու կասեի, բայց դորանն ավելի շնորհալի և մեղմ է և չունի այն լիրբ գծերը, որով պարծենում են Ապենինյան թերակղզու կնանիք և որոնք, եթե ինձ հարցնես, ավելի զարդարում է Հեթերային, քան թե համեստ տանտիկնոջ: \nԻնչ խելոք նայվածք ունի այս աղջիկը, ինչ սիրուն իրանք, ինչ հագուստի ճաշակ, որքան գեղեցկություն բոլոր արտաքինի վրա և դորա հետ միասին որպիսի անմեղություն դեմքի: \nՏեր աստված, տեր աստված, կա՞ն խո այնպիսի բախտավոր մահկանացուներ, որոնք այսպիսի գանձի տեր են լինում:\n\n— Այո՛, այո՛, հոժարեցավ գեներալը, սիրուն օրիորդ է. ո՛վ գիտե ո՛ր իշխանի կամ կոմսի աղջիկն է:\n\n— Պետք է հնար գտնել մեկ կերպով հետը ծանոթանալու, — ասաց սիրուն գնդապետը, թողեց գեներալին և գնաց խառնվեցավ բազմության մեջ:\n\nՊատվելի կարդացողս, հուսամ, արդեն հասկացար, որ գնդապետի գոված աղջիկը մեր ծանոթ Սուսաննան էր, որ այժմ շրջապատած շատ երիտասարդներով, կադրիլները, վալսերը և պոյլկաները բաժանում էր, բայց շատ խնայողությամբ և ընտրությամբ: \nԱրդեն առաջին կադրիլի նշանը տված էր, բայց Ալթմազովը դեռևս դամ չէր գտել: \nԻշխանուհիին Բարոն Փ-ն էր հրավիրել. Եվդոքիան էլ խոսք էր տվել յուր մորեղբոր որդի իշխան Ս-ի հետ պարելու, իսկ օտար օրիորդները մի անծանոթ կավալերի և այն էլ` տան գուվերնյորի հետ պարե՞լ արիստոկրատիկական պարահանդեսումը... a՛h quelle horreur!19:\n\nՍուսաննան տեսավ խեղճ երիտասարդի այդպիսի նեղ վիճակը, իսկույն թողեց յուր կավալերի ձեռքը, շտապով մոտեցավ նորան և ասաց.\n— Պարոն Ալթմազով, դամ չունի՞ք, չեք պարո՞ւմ:\n\n— Ոչ, ասաց նա, առաջին կադրիլը կարծեմ պար չեմ գալ, գւուխս մի փոքր ցավում է:\n\n— Չէի՞ք կամենալ արդյոք ինձ հետ պարել, — ասաց Սուսաննան, իբր թե չիմանալով նորա նեղ դրությունը:\n\n— Բայց դուք, եթե չեմ սխալվում, արդեն հրավիրված եք, — պատասխանեց Ալթմազովը, աչքերը վար խոնարհած:\n\n— Ի՞նչ փույթ, եթե ինձ հետ պարելը ձեզ անհաճո չէ, ասացե՛ք միայն. կավալերիս ճամփա դնելը մի չնչին բան է. կասեմ նորան, որ ձեզ արդեն վաղուց խոստացել էի, բայց մտքիցս գնացել էր. ներողություն կխնդրեմ, և պրծավ գնաց. հա՞, ուզո՞ւմ եք:\n\n— Եթե կկամենաք` համեցեք, — ասաց Ալթմազովը. — բայց ես վիզավի էլ չունիմ, որտեղե՞ն կգտնենք. այժմ կսկսեն պարել, ժամանակ չկա...\n— Այդ էլ կհոգամ, դարդ մի՛ անիք, — ասաց Սուսաննան, թռչունի պես թռավ ու գնաց:\n\nՄի րոպեի մեջ Շթուբեին (ծեր գեներալի հետ խոսողին) տված խոսքը ետ առավ, չքմեղ բերելով յուր մոռացկոտությունը, և կոմս Դիլյոնին ձեռքերեն բռնած` ծանոթացրեց Ալթմազովի հետ և իրանց վիզավի կանգնեցրեց: \nՆույն րոպեին էլ երաժիշտները նվագեցին, զույգերը տեղերեն շարժեցան, պարողների ոտքի տրոփը, կանանց կերպասե հագուստների շփշփոցը, զինվորականների խթանների զընգզընգոցը, տղամարդկանց խոսքը, կանանց ծիծաղը միասին խառնվեցան, և այս ուրախ իրականությունը տևեց գոնե կես ժամ:\n\nԲայց, այդքան մարդոց մեջ ո՞վ էր ամենից բախտավորը, գիտե՞ք: \nԳլուխ մի՛ ցավացնեք, չեք իմանալ: \nԱմենից բախտավորն էր միամիտ և անմեղ Սուսաննան, որ իր սիրական Ալթմազովին ակներև խայտառակութենեն ազատելով, կարծում էր թե՛ յուր մեծահոգությամբ նորա սրտի մեջ մի փոքրիկ խորշիկ տիրապետել է. Բայց որքան մոլորված էր նա: \nԲոլոր պարի ժամանակ թեկուզ մի քաղցր, մի քաղաքավարի խոսք ասեր Ալթմազովը նորան: \nՆորա աղավնիի նման չորս պտուտ գուրգուրալուն թեկուզ մի պատասխան տար: \nԲայց Սուսաննայի ի՞նչ հոգն էր, որ նա անքաղաքավարի էր դեպի իրան, լուռ էր նորա ամեն քնքուշ խոսքերին, խոժոռադեմ նայում էր նորա երեխայական ուրախությանը... \nՔո մեղաց տերը լինիմ, եթե նա բոլոր այդ մեծամեծների և նոցա զարդարուն կանանց բազմությունը յուր անձկալիի մազի թելի հետ փոխեր: \nԵրբ որ պարը վերջացավ, Սուսաննան հարցրեց Ալթմազովին.\n— Երկրորդ կադրիլի համար դամա ունի՞ք:\n\n— Կարծեմ... տեսնեմ... կարելի է... կմկմաց Ալթմազովը:\n\n— Եթե ունիք, — ասաց Սուսաննան, — լավ, ապա թե ոչ` ես դարձյալ ձեզ հետ կպարեմ:\n\n— Լավ... տեսնենք... — պատասխանեց նա բռնի հորանջելով, որ ծածկե յուր խայտառակությունը և ներքին շփոթը, որ երեսին պարզ նկարած էր:\n\nԱլթմազովը այն փոքրոգի մարդոցմեն էր, որք իրենց հզոր, ակներև թշնամիների վրեժը հանում են անմեղ, տկար և շատ անգամ իրանց մոտիկ մարդոցմեն — իրանց ընտանիքեն, իրանց բարեկամներեն: \nՓոխանակ բարկանալու և արդար վրեժը հանելու իշխանուհիեն, Եվդոքիայեն և ուրիշ ծանոթ կանանցմե, նա յուր վրիժու և ատելության բոլոր թույնը աշխատում էր թափել խեղճ անմեղ աղավնյակի վրան, որ յուր ամեն ճիգը թափում էր նորան մխիթարելու, հովանավորելու և պաշտպանելու:\n\nԵրկրորդ, երրորդ և չորրորդ կադրիլներուն, երբ Ալթմազովը գնաց դամա հրավիրելու և ոչ ոք չհոժարացավ նորա հետ պար գալու, և խռով խռով եկավ տեղը նստավ` երեք անգամ հետզհետե եկավ մոտեցավ նորան Սուսաննան և առաջինի նման սկսավ հետը պարել, յուր զվարճ խոսակցություններովը աշխատում էր փարատել նորա թախիծը և մի րոպե չէր թողնում, որ հյուրերը նկատեին հասարակաց արհամարհանքը դեպի նա: \nՍուսաննան շատ լավ գիտեր, որ արիստոկրատները միշտ այդ կերպ պատժում են այն մարդոց, որոնք իրենց ստոր աստիճանեն ջանք են անում դուրս գալ և մեծատուների կարգը անցնել:\n\nԲայց խեղճ աղջկա բոլոր ջանքը, բոլոր քաղաքավարությունը, բոլոր անմեղ ու անկեղծ սերը, բոլոր մարդավարությունը իզուր կորան: \nՍուսաննան պարզ տեսավ, որ յուր գրկածը ո՛չ մարդկային տաք սիրտ, այլ մի կտոր սառույց էր. հոգնեցավ, վհատեցավ ու հուսահատեցավ խեղճ աղջիկը: \nՈչ մի քաղցր խոսք չի լսեց նորա բերնեն ամբողջ երեկոն:\n\nՊարահանդեսը դեռևս վերջացած չէր. հանդիսականների առջև շատ պարեր, շատ զվարճություններ դեռևս կային այն գիշերը, բայց Սուսաննան արդեն կորցրել էր յուր զվարթ տրամադրությունը. գնաց նստավ մի հեռավոր խորշ և ընկղմեցավ յուր տրտում մտքերի մեջ: \nԵտև ետևե շատերը մոտեցան — Սուսաննան այն հազվագյուտ արարածներեն էր, որ նորա բացակայությունը ամեն տեղ նկատելի էր լինում — նորան պարի հրավիրելու, բայց նա որին հոգնել եմ, ասում էր, որին` գլուխս ցավում է, որին` արդեն խոսք եմ տվել, և այդպիսով գլխիցը ցանում էր նոցա. և մինչև պարահանդեսի վերջը մնաց տխուր ու տրտում: \nՄիայն Ալթմազովը չեկավ նրա մոտ և ոչ մի քաղցր ու մխիթարական խոսք չասաց նորան, թեև ինքն էր միակ պատճառը յուր համազգի խեղճ ու որբ աղջկան տրտմությանը:\n\nԻնքն Ալթմազովը նմանապես մի ուրիշ խորշում, թեև հոգվով և մարմնով առողջ, բայց տխուր ու տրտում նստած, ոչ թե կարեկցություն, մինչև անգամ ոչ ոքի հետաքրքրությունը չշարժեց: \nԻնչպես որ կար, այնպես էլ մնաց բոլոր գիշերը, հյուրերի մեջեն իրա համար նորանոր հարսնացուներ ջոկելով` հազարավոր օրավար հողով և միլիոնական մայր գումարով. նա արդեն պարզ տեսնում էր, որ Եվդոքիան ձեռքեն փախել էր: \nԻ լրումն յուր թշվառության, նա հետագա տեսարանին հանդիսատես եղավ:\n\nԵրկու տարեց կին նորա մոտից անցնելիս` իրար հետ այսպես էին խոսում.\n— Ուրեմն այսօրվա պարահանդեսը ոչ այլ ինչ էր, եթե ոչ Եվդոքիայի նշանախոսությունը. թեև երիտասարդ իշխան Ո-ն նախանձելի փեսա է ամեն աղջկա համար, բայց ասում էին թե Եվդոքիան մի հայ ուսանողի…\n— Զարմանալի թեթևամիտ ես դու, cousine20, մի՞թե իշխանուհին այնքան խելք չուներ, որ փոքրիկ կրքի համար զոհ չբերեր աղջկա ապագան…\nԿնանիք հեռացան, խեղճ հայ երիտասարդի սրտի մեջ դաշույն ցցելով և զենքը վերքի մեջ թողնելով: \nԿարծես իրար խոսք տվածի պես, այն գիշեր ոչ ոք նորան չմոտեցավ, մինչև անգամ իշխանը, իշխանուհին և Եվդոքիան. — ասես թե ոչ ոք չգիտեր նորա ներկայությունը պարահանդեսի մեջ. միայն ընթրիքեն հետ, հյուրերի տուն գնալու ժամանակ Սուսաննան մոտեցավ նորան և կարեկցաբար հարցուց. — Պարոն Ալթմազով, ինչո՞ւ բոլոր գիշեր տրտում մտատանջ էիք. ինչո՞ւ ինձ չմոտեցաք, հետս խոսել չուզեցիք. մի՞թե ինձ խոսք ու զգացմունք կպակասեր ձեզ մարդապես կարեկցելու, ձեզ մխիթարելու. միթե այս օտար մարդոց ընկերությունը, որ մեր ազգի շահերը ամենևին ճանաչել չի ուզում, երկու համազգի, չպիտի մոտեցներ...»:\n\n* * *\nԱյս վերջին անգամն էր, որ տեսան Սուսաննային. այնուհետև նա բոլորովին դադարեցավ իշխան Կաբիլքինի տունը հաճախելու` Եվդոքիային երաժշտության դասեր տալու համար:\n\nՁմեռը անցավ: \nԱպրիլ ամիսն էր: \nՄի օր Եվդոքիան մի փոքրիկ նամակ գրեց և Ալթմազովից հետ պահանջեց իր մատանին (իհարկե, Ալթմազովի մատանին էլ դրել էր նույն նամակի մեջ) ասելով, որ նա չէ կարող իր մոր կամքեն դուրս գալ, որ հիմարություն է երեխայության ժամանակ տված խոսքը չափահաս տարիքին կատարելը, որ ռուս արիստոկրատին մահացու մեղք է, որևէ զգացմունքի համար, յուր բարձր դասակարգեն դուրս գալ և ստորինը մտնել, որ նա թողնելով մայրաքաղաքի պալատների զվարճությունքը, ի՞նչ օր պիտի տեսնե փոքրիկ գավառական քաղաքի խրճիթների մեջ, ուր մարդիկ և կովերը մի կտուրի տակ են կենում, որ նա, Եվդոքիան այնքան ուժ չունի, որ կարողանա մի օտարազգի և աննշան երիտասարդի բռնի մտցնել բարձր ազնվականների կաճառը, որ այսպիսի անհավասար պսակը ամեն հանցանքներեն աններելին է խելոք և բարձրաստիճան մարդոց աչքում, որոց կարծիքը արհամարհելը շատ վտանգավոր է, և այլն:\n\nՆույն օրը իշխան Կաբիլքինը մի ծրարի մեջ 500 մանեթ դրած և հետը մի փոքրիկ նամակ, ծառայի ձեռքով հասցրեց Ալթմազովին. նամակի մեջ գրված էր. «Եվդոքիայի ուսումնառությունը վերջացած պետք է համարել, այսուհետև նա ուրիշ կյանքի համար պիտի պատրաստվի. ուրեմն ձեր իմ տան մեջ իբր ուսուցիչ մնալը այսուհետև ավելորդ է: \nԱյսօր ևեթ պիտի ազատեք ձեր կեցած սենյակը, ուր պիտի հյուրընկալեմ իմ ազգականին, որ այսօր պիտի գա իմ տունը հեռավոր քաղաքից, և ինչպես ձեզ հայտնի է, տանս մեջ բացի նորանից, ուրիշ ազատ սենյակ չունիմ, իսկ այս 500 մանեթը ստացե՛ք ինձանից` կուզեք ինչպես ընծա, կուզեք ինչպես կանխիկ ձեր ռոճիկը մինչև սեպտեմբերի ամսին, որով կլրանա մեր չորս տարվա պայմանագրությունը:\n\nԻշխան Կաբիլքին»\n* * *\nՎրա անցավ երկու տարի: \nԱլթմազովը թեև համալսարանական ուսման ընթացքը ավարտեց և մաթեմատիկայի առաջին կանդիտատը եղավ, բայց նա իր նպատակին հասած չհամարեց իրան. նորա գլխավոր նպատակն էր, մայրաքաղաք գալով, ո՛չ գիտություն, այլև փող և մեծ փող ձեռք բերել. բայց այն անիծած փողը, այդ ժանգոտ մետաղը չընկավ նորա ձեռքը: \nԱլթմազովի սիրտը «խոր մնաց», նորա ուխտը չկատարվեցավ. ամոթ չէ՞ր նորան վերադառնալ Երևան կամ Թիֆլիզ` առանց արիստոկրատ կնկա, առանց միլիոնավոր օժիտի. ի՞նչ պիտի ասեին մարդիկ: \nԱլթմազովը համառությամբ մնաց Պետերբուրգ և սպասում էր յուր բախտի անիվի շուռ գալուն:\n\nՄի անգամ բարեկամներեն մեկից լսեց, որ գերմանացի ծեր մի ամուրի կա, որ շատ ուզում էր յուր եղբոր` տարիքը անցած աղջկան մարդու տալու, որին ասում էին ամենքը միաբերան, թեև այժմ մեծ օժիտ չի տալ, բայց պառավ աղջիկը նորա միակ ազգականը գալով, ծերունու մեռնելեն հետ հարկավ պիտի ժառանգի նորա անբավ հարստությունը, որն ասում էին, ութը միլիոնեն ավելի է և ապահով կեցած է տերության բանքում:\n\nԱլթմազովը խնդրեց բարեկամին, որ իրան ծանոթացնե թե՛ այդ հարսնացու աղջկա և թե՛ նորա ծերունի հորեղբոր հետ: \nՇատ ժամանակ վրա չանցած, նա երկուսի հետ ևս ծանոթացավ, և ինչ որ լսել էր նոցա մասին, իրավ որ այդպես էր. աղջիկը երեսուն տարեկանեն ավելի չոր-չոր, բարձրահասակ, բավականին ցանցառ, դեղին ու նոսր մազերով, երկայն երեսով գերմանուհի էր, իսկ ծերունի հորեղբայրը մոտ յոթանասուն տարեկան հիվանդոտ մարդ էր, որը, ինչպես ասում են, «քթեն բռնեիր` հոգին պիտի փչեր»:\n\nԱլթմազովը յուր կրակոտ աչքերով և գեղեցիկ երեսովը շուտ կարողացավ տաքացնել այն սիրտը, որ արագ-արագ սկսել էր հանգչել սիրո համար: \nՈղորմելի Մարիխենը չգիտեր ո՞ր աստվածներուն փառք տար այսպիսի անակնկալ բախտի համար. երեսուն տարեկան հասակումն քսանհինգ տարեկան բոցոտ ասիացու սե՞ր — այդ խոմ հեքիաթի մեջ գրվելու բան է: \nԻնքն իրան հանգստացնելու համար` Մարիխենը ձևանում է, իբր թե կասկածում է Ալթմազովի սիրո անկեղծության մասին: \nԱլթմազովը երդումով հավատացնում է, որ բացի անխարդախ սերեն, ուրիշ ոչինչ չի փնտրում նորա մեջ:\n\n— Կարելի է դուք կարծում եք, որ հարուստ ծերունին իմ հայրս է և կամ ես նորա հոգևոր զավակն եմ. ո՛չ ես մի խեղճ որբ եմ և մի կտոր հացի համար կենում եմ նորա տանը:\n\n— Ի՞նչ փույթ, ես ոչինչ ուրիշ բան չեմ ուզում, բացի ձեր սրտեն և ձեռքեն, — հանգստացնում է նորան Ալթմազովը:\n\n— Պարոն Ալթմազով, կարելի է դուք կարծում եք, որ ինչպես իմ համազգի գերմանացի կնանիքը կամ աղջիկները, ես երևելի ուսումն ունիմ կամ հմուտ եմ տնտեսության մեջ, այդտեղ ևս կսխալիք. ծնողներես վաղ զրկվելով, ես ո՛չ ուսումն ստացա և ո՛չ տնտեսություն կարողացա սովորելու. իսկ հորեղբայրս շատ ժլատ էր, որ նա իմ կրթության համար տար տարեկան մի քանի հարյուր ռուբլի: \nԱյժմ ես կարող եմ միայն, — նայեցե՛ք, առաջվանե եմ ասում, — ապահովյալ մարդու կնիկ լինել, ավելի ոչինչ:\n\nԱլթմազովը ծոցեն հանեց համալսարանե ստացած վկայաթուղթը և ասաց.\nԱհա այս թուղթը կուտա մեզ շատ փող և կատարյալ ապահովություն, իսկ ձեզ, քնքուշ օրիորդ, կմնա այդ փողը ձեր ուզածի պես մսխել և իմ տաք սրտի մեջ մինչև այժմ փնտրած բախտը գտնել:\n\nԱրդարակորով գերմանուհին, տեսնելով որ յուր ամեն պակասությունները հայտնելեն հետ, չկարողացավ հեռացնել իրանից այս սիրահար երիտասարդին, և մյուս կողմանե միտք անելով թե` ի՞նչ շահ է այսքան ժամանակվա կամավոր կուսությունը, խոսք տվեց Ալթմազովին, ո՛չ առանց ցիրլիխ-մանիրլիխ (zierlich-manierlich)21 շարժումների` նորա հրաբորբոք փափագին հասցնելու, և նույն երեկոյին, թեյի ժամանակ պատմեց յուր հորեղբորը այս անակնկալ բախտը: \nՀորեղբայրը երկու ձեռքը mit Andacht (բարեպաշտությամբ) բարձրացնում է երկինք ու ասում. — Փա՛ռք քեզ, աստված (Gott sei Dank), թեև մի փոքր ուշ, բայց վերջը-վերջը լսեցիր դու իմ աղոթքը, ես խոստացել էի ողորմած հոգի եղբորս, քու հորդ, որ մինչև քեզ մի արժանավոր մարդու կին չի տեսնեմ, ոչ կպսակվիմ և ոչ կմեռնիմ: \nԵս ի՛նչ անեի, որտեղե՞ն գտնեի քեզ համար արժանավոր փեսա. դու գիտես մեր ժամանակվա երիտասարդները մի-մի արծաթասեր Հուդա Իսկարովտացիներ են, որ ամեն բան, մինչև անգամ իրանց սուրբ զգացմունքը պատրաստ են փողի գնով ծախելու. նոցա ո՛չ կենաց անբաժան ընկեր, այլ ոսկիով լցված սնդուկ է պետք. այս է պատճառը, որ քու պսակը ein Bisschen (մի փոքր) ուշացավ, իմ սիրեկան Մարիխեն: \nԴեհ, ուրեմն էգուց ճաշի հրավիրե հերցնես լիբխենիդ22, որ ես էլ մի փոքր հետը խոսիմ, տեղեկանամ և միամտանամ, որ ապա թե կարողանամ նորան ավանդելու իմ շեցխենին (գանձին): \nՄյուս օր, իրավ որ, Ալթմազովին հրավիրեցին գերմանացի Կրեսոսի մոտ ճաշի: \nWildbraten-ի մեջ, տասներկու կոպեկանոց գարեջուրի առջև սկսվեցավ երեսուն տարեկան գերմանուհու հարսնախոսությունը քսանհինգ տարեկան չքնաղ հայ երիտասարդի հետ: \nԾերունի Շմիդտը յուր ականջով լսեց Ալթմազովի անշահասեր առաջարկությունը և անշիջանելի սերը դեպի Մարիխենը, որի վրա, իբր թե, վեց տարիե ի վեր սաստիկ սիրահարված է: \nՉգիտեմ հավատա՞ց ծերունին, թե՞ հավատացող ձևացավ, միայն թե հոժարեցավ նոցա ամուսնությանը: \nՃաշեն հետ երկուսին էլ յուր առանձնասենյակը հրավիրեց, ինքը վրան հինավուրց բարեպաշտ նահապետների դերը առավ և սկսավ պես-պես խրատներ տալ, որը քաղել էր գող-բազարի մեջ գնած արժանագին գերմանական գրքերեն. հաղորդեց նոցա` իրար սիրել, աչքերը օտար մարդոց վրա չի տնկել և շատ այսպիսի հոգեշահ խրատներ տվեց նոցա, որոց համար, ինչպես ամենքը գիտեն, ժլատ մարդիկ խիստ առատաձեռն են: \nԵս, հեղինակս այս վեպին, իմ կողմանե կարող եմ հավատացնել, որ Մարիխենը այդ ամեն խրատները ճշտությամբ կկատարե:\n\nԱյսպես, ամեն կողմեն միամտված, ծերունին Աբրահամի, Իսահակի, Հակովբի և Տոբիտի օրհնությունները թափում է (գերմանացին շատ սիրում է աստվածաշունչ կարդալ, այդ գիտեք ամենքդ) այս սիրահարներու գլխուն:\n\nՄի շաբաթից, տեր Գրիգորը — աստված լուսավորե հոգին — Սմոլենսկի եկեղեցումը լռելյայն կատարում է սոցա պսակի ծեսը, և նույն օրը Պետրոս-Պողոսի եկեղեցում գերմանական արարողությամբ կատարվում է նույն բանը երկրորդ անգամ: \nՄյուս օր ծերունի Շմիդտը 3500 ռուբլի Մարիխենի անունով դնում է պետական բանկը, իսկ շաբաթ չանցած ինքն էլ պսակվում է մի աղքատ, բայց շատ սիրուն և քսաներկու տարեկան գերմանացի աղջկա վրա. և բանը սորանով կպրծներ, եթե մի տարուց հետո ծերունու նորահարսը մի զավակ չընծայեր ծերունուն:\n\n* * *\n1870 թվականին ես Վարշավ էի գնացել իմ մասնավոր գործերի համար, և այնտեղ ոչ մի ծանոթ չունենալով, հյուրանոց էի իջել. նույն հյուրանոցումը, ծառաներեն իմացա, իջել է նաև մի հայ քահանա: \nՈրքան որ հայերը իրանց կեցած քաղաքումը աշխատում են իրարմե հեռու լինել, այնքան էլ օտար տեղը նոցա իրար մոտեցնում է: \nԵս շուտ ծանոթացա այդ քահանայի հետ և իմացա, որ նա հատկապես Մոսկովեն է եկել` մի գերմանացի գեներալի, որդին հայ կնքելու: \nՀետաքրքրությունս շարժվեցավ և քահանան ինձ պատմեց հետագան. —\nՄի պարահանդեսի մեջ գերմանացի գնդապետ, ազգանունը Շթուբե, սաստիկ սիրահարվում է մի սիրուն որբ հայ աղջկա վրա, անունը Շուշան, Արղ...յան իշխանական տոհմեն, որ գրեթե ոչինչ ծանոթություն չունենալով յուր հանգուցյալ ծնողաց մասին — որովհետև շատ փոքր հասակի մեջ որբացել է — վարժուհու պաշտոն է կատարում եղել: \nԵրբ որ գնդապետը հնարը գտնում է նորա հետ բարեկամանալու և նորա մորացուի տունը, ինչպես փեսացու, հրավիրվելու, վերջինեն, այսինքն մորացուեն իմացել է, որ այդ կարծեցած խեղճ որբը բավականին նշանավոր ժառանգություն ունի իր մեռած ծնողներեն` կալվածքներով և ոսկեղեն-ակնեղեններով: \nԲարի պառավը հայտնել է գնդապետին, որ Շուշանը ո՛չ միայն իր հանգուցյալ ծնողաց, այլև յուր ժառանգորդն է, և ցույց է տվել նորան յուր հոգեզավակի անունով հարյուր հազար ռուբլու բանկային տոմսակ: \nՊսակի ծեսը չկատարած, Շուշանը յուր փեսայի հետ օրինավոր պայմանաթուղթ է շինել, որով իրմե ծնած զավակները, թե՛ տղա, թե՛ աղջիկ անպատճառ հայ պիտի կնքվին և հայ պիտի դաստիարակվին: \nԳնդապետը հոժարել է ստորագրվել այս պայմանին և ապա կատարվել է նոցա պսակի ծեսը: \nՇուշանի ամուսինը այժմ գեներալ է և Վարշավայի մեջ ծանրակշիռ տերության պաշտոն ունի:\n\n* * *\nԻսկ բախտախնդիր Ալթմազովը ի՞նչ եղավ:\n\nՆույն օրը, որ տիկին Շմիդտի հղության ավետիսը հասնում է նորա ականջին, նա ինքը իրան խոսք տվել է, հենց որ երեխան ողջ և առողջ աշխարհ գա` նույն վայրկյանին ատրճանակը իր ճակատին տրաքացնել: \nԿատարե՞ց, արդյոք նա յուր խոստմունքը, թե ոչ` չգիտեմ. վաղուց Պետերբուրգեն լուր չունիմ:\n\nՏԻԿԻՆ ԵՎ ՆԱԺԻՇՏ\nՎԵՊ\nՏԵՏՐԱԿԻ ՊԱՏՄՈՒԹՅՈՒՆԸ\nԱյս տարվա եկավոր ժողովուրդը այնքան շատ էր Էսենթուքումը, որ ամեն փոքրիշատե օրինավոր տուն, բնակարան կամ հյուրանոցի սենյակ կրակի գին ուներ, այնպես, որ երեք ամսվա տալու վարձով կարելի էր այնտեղ և եթ մի փոքրիկ սեփական տուն շինել` հիմքից մինչև կտուրը. ուրեմն կամա ակամա ստիպվեցա բավականալու մի փոքրիկ խցիկով, որը վարձեցի մի պառավ ռուս կնոջմե: \nԱռավոտ և երեկո այդ պառավը պարտավոր էր ինձ համար ինքնաեռ դնելու և այդ բանի համար պիտի տայի նորան ամսական երեսուն մանեթ: \nՍաստիկ դժգոհ էի, բայց ի՞նչ անեի այս մեկ ժամանակավոր հարկ էր, որ ամենքս (հանքային ջրերով բժշկվողներս) ստիպված էինք տալու կովկասյան բժշկարար ջրերուն:\n\nՄի օր այս պառավը, ձեռքը մի հաստ տետրակ բռնած ներս մտավ ու ասաց ինձ.\n— Պարո՛ն, հրամանքդ ռո՞ւս ես, թե այլազգի ես, մեր հավատեն չես:\n\n— Ես հայ եմ, պատասխանեցի:\n\n— Եթե հայ ես, ուրեմն այլազգի ես, մեր հավատեն չես:\n\n— Հա՛, այդպես է, ասացի, ես ո՛չ ձեր ազգեն եմ և ոչ ձեր հավատեն. ի՞նչ ես ուզում ինձանից:\n\n— Չես կարող արդյոք իմանալ` այս ի՞նչ լեզվով գրած է, (ցույց տվեց ձեռքի տետրակը), ոմանք ասում են վրացերեն է, այլք ասում են` թաթարերեն է, ուրիշները ասում են` չերքեզերեն է, բայց տեղյակ ոչ ոք չգիտե: \nԴու որովհետև ռուս չես, այլազգի ես, անշուշտ պիտի կարողանաս կարդալու: \nՇատ անգամ` ուզեցել եմ հնոցը ձգել այրել, կամ ձմեռվա պատուհաններս թղթել, բայց հետո փոշմանել եմ ու միտք արել` թե կարելի է մի մարդ գտնվի, որին դա պետք գա, ինչո՞ւ փչացնեմ այս տետրակը. անշուշտ մեկ մարդ սորա վրա աշխատություն թափել է ու օրերով աչքը խավարացրել է, գրել է: \nՆայե՛, պարոն, ինչպես հաստ տետրակ է:\n\nՁեռքս առի տետրակը, նայեցա` տեսնեմ հայերեն է. շատ ուրախացա:\n\n— Մայրիկ, ասացի, եթե այս տետրակը քեզ պետք չէ, ծախե ինձ. ես քեզ լավ փող կուտամ:\n\n— Ինչի՞ս է հարկավոր, ասաց պառավը. բայց եթե փող կուտաս ու կառնես այդ ինձ համար ավելի լավ է, ես խեղճ կնիկ եմ, մեկ քանի կոպեկը երբեք ինձ համար ավելորդ փող չէ:\n\n— Կուզե՞ս տասը մանեթ տամ:\n\nՊառավի աչքերը վառվեցավ ագահությունից, այդպիսի առատ վարձատրություն երբեք չէր սպասում նա մի անպիտան տետրակի համար, որ ամեն րոպե պատրաստ էր եղել հնոց ձգելու ու այրելու: \nԲայց արի՛ տես որ մարդկային ագահությունը սահման չունի եղած:\n\n— Տո՛ւր տասնհինգ մանեթ, ասաց պառավը ինքն էլ վախենալով այս չափազանց պահանջմունքեն, ու առ քեզ տետրակը:\n\n— Լա՛վ է, մայրիկ, կուտամ քեզ տասնհինգ մանեթ և կառնում տետրակը. բայց ասա, խնդրեմ, ի՞նչ կերպով դա քու ձեռքը ընկել է:\n\n— Դու ուզում ես իմանալու ի՛նչ կերպով իմ ձեռքը ընկել է այս տետրակը, ասաց պառավը, ահա՛ լսե: \nԵս մեկ փեսա ունեի, որ վեց-յոթը տարի առաջ հյուրանոցի մեջ սպասավորություն էր անում: \nԱյն տարի մի օտարազգի բժիշկ եկավ Էսենթուկ և վարձեց այդ հյուրանոցումը մի սենյակ, և քանի մի ամիս կեցավ. երբ որ նա յուր տեղը գնաց, սենյակը մաքրելու ժամանակ, փեսաս գտավ այդ տետրակը պահարանի մեջ և, կարծելով որ մի օր սորա տերը կսկսե պտրելու և գտնողին վարձ կխոստանա` պահեց յուր մոտ: \nԲայց փեսաս շուտով մեռավ. աղջիկս էլ նորանից ետ շատ չապրեցավ. նոցանից մնացած մեկ քանի լաթերի ու հին հալավների հետ միասին այս տետրակն էլ ինձ մնաց: \nԱհա՛ այս տետրակի բոլոր պատմությունը: \nՏո՛ւր փողը և բարի վայելե՛:\n\nԵս իսկույն տվի տասնհինգ մանեթը և տետրակը իմ սեփականությունը դարձրի:\n\nԱՌԱՋԻՆ ՏԵՏՐԱԿ\nՏաք-ջուր. հունիսի 10.\nՇատ ձախորդ պարագաներով մտա Տաք-ջուր: \nՃեպակառքը, որն մեզ «Հանքային ջրերեն» բերեց այստեղ` դուրս թափեց ամենիս փողոցի մեջտեղը և ինքը գնաց հեռացավ: \nՄանր, սառն, թափանցիկ անձրևը անդադար շաղում էր, գետինը թաց, տեղ-տեղ ջրշեղջներ կանգնած. ծառերից ամեն մի քամի փչելիս հորդահոս թափում էին խոշոր կաթիլներ. մարդիկ դեմքերին հոգս նկարած` շտապում էին իրանց գործին. խանութի տղերքը ծույլ-ծույլ կանգնած էին խանութների դռան մոտ, անցուդարձ անողներին մինչև անգամ չէին հրավիրում ապրանք գնելու, իմանալով որ` ամեն մարդ այժմ մի բան է ցանկանում, որ է` պատսպարվել այս անտանելի օդեն:\n\nԱյսպես իմ մուտս բարևեց Տաք-ջուրը:\n\nՄի հայ խանութպանի օգնությունով քաղաքի ետ ընկած թաղի մեջ ծանր գնով վարձեցինք մի հավաբույն և փոքրիկ պայուսակս ու իրեղեններս ներս տարի: \nԵվ շատ ուրախ էի, որ գոնե ցուրտ անձրևեն կարողացա ինքս ինձի ազատելու:\n\n«Տաք-ջուրի երեք ամիսը կերակրում է նորան ամբողջ տարին»: \nՈրպիսի ահագին հարկ պիտի տա ամեն մի ճանապարհորդ, որ կշտացնե մի ամբողջ քաղաք. բնակարանի վարձեն բռնած մինչև վերջին իրը քառապատիկ գին ունի այստեղ` համեմատելով ուրիշ տեղերի: \nԴիցուք թե հարուստ մարդը կարող է զիարդ և իցե տանել այդ ծանրությունը. ի՞նչ անե ողորմելի չքավորը: \nԱհա խնդիր, որն վճռելու համար շատ փիլիսոփաների գլուխներ պիտի ցավին ունայն:\n\nՄեր կողմի մարդոց շատ հայտնի Բ. գտել է այստեղ յուր շռայլ ապրուստը բավականացնող առատ աղբյուր: \nՆորա անհագ ստամոքսը լցնելու համար որքան նիհար քսակներ ու գրպաններ պիտի քամվին:\n\nԱյսօր պղտոր եղանակի պատճառով երաժիշտների խումբը նվագելու չէ. ուրեմն ճեմելիքների մեջ զբոսնող ժողովուրդ չի լինիլ: \nԿմնամ տանը և շփոթված գլուխս ու պայուսակիս մեջի իրերը կարգի կբերեմ:\n\nԻնչպես կուզեի իմանալ` եկե՞լ է «նա», թե ո՛չ. և կամ` այստե՞ղ է, թե՞ գնացել է Էսենթուք, կամ Թթու-ջուր, կամ Երկաթ-ջուր...\nՀունիսի 11.\nԱյսօր բոլոր օրը անցուցի ճեմելքիների, հասարակական զբոսարանների մեջ և լողարանների մոտերը ման գալով, հույս ունեի կա՛մ «նորան» տեսնել, կա՛մ` նորա հորը, կա՛մ նաժիշտին և կա՛մ ծառաներին մեկին. բայց իմ մանրակրկիտ հետազոտությունները իզուր կորան. նա դեռևս եկած չէ՛: \nՇատ կառապանների էլ հարցուցի` արդյոք այս ու այս նշաններով մարդիկ բերե՞լ են հանքային-ջրեր ասված իջևանեն. նոցա պատասխաններեն եզրակացուցի, որ իմ պտրածներին նոքա ո՛չ տեսել են և ո՛չ հանդիպել են: \nԻնչո՞ւ այսքան ուշացան, ի՞նչ է պատճառը, ի՞նչ արգելք է հանդիպել: \nԻմ կարծիքով նոքա ոչինչ պատճառ պիտի ունենային Ռոստով այդքան երկար մնալու:\n\nՔուռսերը թեև մայիսի առաջին օրերին սկսված են, բայց ժողովուրդը շատ սակավ է: \nԱսում են թե այժմ` Կովկասի ջրերը այցելելը ավելի թանկ է նստում, քան թե արտասահման երթալը: \n«Կույրն էլ գիտե, որ կիրակին տոն օր է»: \nԵրբ որ լուր տարածվեցավ, որ մեր մեծամարդիկը Կովկասի ջրերը տվել են բախտախնդիր Բ. ձեռք, ամենքը միաբերան ասացին, որ ջրերու բանը պրծավ. ժողովրդի նախագուշակությունը շուտ և ճիշտ կատարվեցավ, թեև Բ. դորանից ոչինչ վնաս չունի: \nՈ՛վ գիտե նա յուր տան խորշում նստած և հազարները համարելով քթի տակից որքան կուշտ ծիծաղում կլինի, ասելով.\n«Թող իմ բանը աջի, ով կուզի հաչի»:\n\nՔաղաքիս իսկական անունը խաբարդացիների լեզվով Ըսսը-Սու է, որ նշանակում է տաք ջուր, իսկ ռուսաց Փյաթիգոռսք անունը տված է Բեշ-թավ սարեն, որ հիրավի հինգ գագաթ ունի և որ քաղաքիս հյուսիս-արևելյան կողմումն է 8-10 վերստ հեռավորությամբ: \nԻնքը քաղաքը հիմնած է Մաշուխ սարի լանջի վրա, նորա ստորոտը և այն ձորի մեջ, որն կազմվել է Մաշուխի ծոցեն բխող հանքային ջրերու փորելեն:\n\nՀանքային ջրերու բժշկարար զորություն ունենալու մասին, մեր օրերում, երկարորեն խոսիլն անգամ ավելորդ աշխատանք է, իսկ Կովկասի հանքային ջրերու օգտավետությունը խորին հնությանը ևս հայտնի էր: \nԲայց ես մի տարօրինակ կարծիք լսեցի, որին թեև չեմ հավատում, բայց այստեղ հիշելը ավելորդ չեմ համարում: \nԻնձ շատ տեղացի ծերեր ասացին որ` առաջվա ժամանակները Տաք-ջուրի բժշկարար ուժը ավելի էր. հենց որ նոքա սկսան նորանոր կարգերը մտցնելու` ջրերն էլ քանի գնաց ավելի և ավելի կորցրին զորությունը: \nԴարձյալ կրկնում եմ, այս խոսքերին ես հավատ չեմ ընծայում, բայց նոցա տակը ամուր գծում եմ: \nՍորա նման մի ուրիշ կարծիք կլսեք Թիֆլիսի ծերերից եղանակի ցրտանալու մասին: \nԱյս ի՞նչ բան է:\n\nՀունիսի 13.\nԵրկու օր անտանելի օդեր էին` տոթ, քամի և փոշի. բոլոր այդ ժամանակը ոտքս սենյակես դուրս չի դրի. ինքս ինձի տկար էի զգում: \nԷսենթուքի ջուրը մարդուս շատ արթուն է պահում, այնպես, որ` նորա խմողը յուր բնակարանեն շատ պիտի չհեռանա:\n\nԱյսօր որ դուրս եկա` առաջին գործս եղավ հարց ու փորձ անել Սոֆիայի մասին. երբ որ իմացա, որ տակավին եկած չէ` գնացի ու առաջին անգամ մտա Տաք-ջրի երևելի ծծմբային լոգարանը. թեև միայն տասը րոպե մնացի մեջը, բայց երբ որ դուրս եկա` ասես թե կյանքիս վերա տասը տարի ավելցուցած զգացի: \nԵրանի՛ այն մարդոց, որոնք աստվածային այսպիսի շնորհը տարին-տասներկու ամիս քթերի տակ ունին…\tԲայց ի՞նչ կասես, որ Հայաստանն էլ մի օր լիքն է եղել բնության այսպիսի անգին գանձերով: \nԱսում են թե` Անիի բաղանիքի մեջ հինգ ջոկ հատկության հանքային ջրեր բերված են եղել զանազան տեղերե:\n\nԱռավոտները բազմությունը ժողովվում է Եղիսաբեթյան աղբյուրի կամ ինչպես շենքի վերա գրած է` Եղիսաբեթյան սրահի մեջ, ուր յոթ ժամեն մինչև ութը նվագում է երաժշտաց խումբը: \nՀիվանդներեն շատերը այդ միջոցին են խմում ո՛րը մի և ո՛րը երկու բաժակ ծծմբային ջուր և մարսելու համար ամբողջ ժամ առաջ ու ետ ման են գալիս սրահի մեջ: \nԵրբ որ երաժիշտները դադարում են նվագելը, բազմությունն էլ ցրվում է: \nԱյնուհետև սովորաբար սկսում է ժողովրդի կամ ավելի ճիշտ ասեմ` հիվանդների մեծ մասը լոգարաններում լվացվելու:\n\n\n\n\n\n\nԵրբ որ աղբյուրին մոտեցա, որ հանքային ջրեն խմեմ, մի լկտի դեմքով, բայց բավականին գեղեցիկ երեսով և բարեկազմ մարմնով երիտասարդ սպա ինձ ետ մղեց և յուր բաժակը ինձանից առաջ տվեց աղբյուրեն ջուր հանող աղջկան, որ լցնե ջրով: \nԵս վրդոված նայեցա սպայի երեսին. նա էլ նայեցավ վրաս պայքար հրավիրող կերպարանքով, ասես թե մեղավորը ոչ նա, այլ ես էի: \nԵս լռեցա, սպան քաջալերվեցավ և առավել համոզվեցավ, որ «համարձակությունը քաղաքներ առնող է»: \nԱյս սպան ինձ բոլորովին անծանոթ չէր: \nԵս շատ անգամ տեսել էի սորան երկու մայրաքաղաքի մեջ: \nՕթելների մեջ մեծածախ ճաշի կամ խորակի մասնակցող, գինարբուքի մեջ շիշ ու գավաթ փշրող, ծառա ծեծող, հայելի կոտրող, թատրոնումը չհավանած դերասաններին և դերասանուհիներին թրջած խնձոր ձգող, լիխաչով չափ-տվող մայրաքաղաքի հռչակավոր քոքոթների ետևից և այլն, և այլն, միով բանիվ` այնպիսի «շքեղ ստահակություններ» անող, որոնց համար մինչև այժմ, այսինքն մինչև տասնևիններորդ դարս չի կարմրում այսպիսի սպան: \nԱսում են թե` այս սպան մի առանձին հատկություն ևս ունի, որն հետն բերել է Փարիզեն յուր վերջին ճանապարհորդութենեն, այսինքն` լավ վարձով ալֆոնսություն անել: \nԱյս նորամուտ բառ է եվրոպական լեզուների մեջ. եթե սորա ճիշտ մեկնությունը կուզեք իմանալ` հարցուցե՛ք հարուստ այրիներին... \nԱյս երիտասարդ սպայի անունը Վլադիմիր Դռոզդով էր:\n\nՍիրտս վրդոված գնացի նստա բազմոցի վրա, իսկ Դռոզդովը մի ուրիշ սպայի հետ կուռ-կռի տված` քանի-քանի անգամ առջևիցս անցավ և ես երկու-երեք անգամ լսեցի նորա բերանից առմյաշքա խոսքը: \nԱզգային հպարտությունը բարձրաձայն խոսեցավ մեջս. նայեցա չորս կողմս, հեռվումը տեսա երեք-չորս հայ, որոնք արդեն քանի օր է, իրար հետ ականջ ականջի հայերեն փսփսում են. իսկ հրապարակավ, ժողովրդի մեջ պինդ պինդ ռուսերեն են կոտրատում: \nԵթե հաստ վզերը, կլոր երեսները, տկռած փորերը ու կարճ ոտերը չլիներ` նոցա կարելի էր բոլորովին եվրոպացի համարելու, վասնզի նոցա վրայի հագուստը ավելի եվրոպական, այսինքն վերջին ձևով կարված էր, քան թե նույնիսկ եվրոպացիինը: \n«Մեկ մարդը դաշտի մեջ մարտիկ չէ» ասացի մտքիս մեջ ու կուլ տվի Դռոզդովի այս նախատինքը:\n\nՈւթ ժամին, երբ որ երաժիշտները դադարեցան նվագելու և ժողովուրդը խումբ խումբ սկսավ վերեն վայր իջնելու, ես էլ միայնակ տխուր սկսա իջնել և ուղղեցի քայլերս դեպի բնակարան: \nԵրմալովի լոգարանին որ հասա` հանկարծ առջևս երեք ֆայտոն սրընթաց անցան, վերջին երկու ֆայտոնները ծանր բեռնավորված էին, մեջերը նստողներ չկային, իսկ առաջինի մեջ նստած էին չորս հոգի, երեքի երեսը չտեսա, բայց նոցանեն մինին ես նմանեցուցի Կատյային — Սոֆիայի հայ նաժիշտին: \nՍիրտս սաստիկ թունդ առավ. մոռացա Դրոզդովին էլ, իմ այն առավոտ կրած անարգանքն էլ — բոլորը մոռացա. Սոֆիայի ներկայությունը ասես թե բոլոր քաղաքի մեջ երջանկության հոտ և լույս տարածեց. ծառերն է՛լ ավելի գեղածիծաղ էին երևում, մարդոց երեսն է՛լ ավելի բարի և ազնիվ, ազգ անպատվող հայերն էլ երևում էին ինձ առավել անբախտ, քան թե ցածահոգի:\n\nԳաղտնիք չէ՛, որ ես սիրահարված եմ Սոֆիայի վրա և գլխավորը` սիրահարված եմ առանց հույսի: \nՍոֆիան որ կա` միլիոնատերի միակ ժառանգն է, իսկ ես հայաստանցի մի խեղճ երիտասարդ, համալսարանեն հենց այս ամառ արձակած բժշկի վկայագրով: \nԵրկինք ու երկիր իրար ավելի մոտ են, քան թե ես ու Սոֆիան:\n\nՀունիսի 18.\nՀինգ օր անդադրում գիշեր ցերեկ անձրևներ են գալիս, ո՛չ մի վայրկյան չի պարզեցավ երկինքը, ու գետինը չցամաքեցավ, որ ես կարող լինեի ոտքս շեմքես դուրս դնելու ու Սոֆիայի մասին, ինչ ու ինչ իմանալու, իրա՞վ նա էր եկողը, թե՞ ես խաբվեցա մի օտար աղջիկ Կատյայի տեղ ընդունելով. և այդ շատ հավանական է:\n\nՁանձրությունը և հոգեկան վիշտը խեղդում է ինձ, սիրտս ուզում է տրաքել: \nԳիրք չունիմ, որ կարդամ, ծանոթներ չունիմ, որ հետերը նստիմ, խոսակցիմ, սիրտս բացվի, եղանակը պարզ չէ, որ փողոց իջնեմ, մարդ տեսնեմ: \nԲանտարկյալի նման չորս պատի մեջ փակված, հորանջելով և հեկեկալով մնացել եմ:\n\nՈրովհետև առջևս պարապ ժամանակ կա (մինչև Սոֆիայի գալը) և ևս մեկ ուրիշ օգտավետ գործ չունիմ կատարելու, հիշեմ իմ անցյալը, որն այս ներկայիս հետ անխզելի կապ ունի:\n\nՀամալսարան մտած տարիս` հայրս մեռավ, հորեղբայրներս, որոնք հորս կենդանության ժամանակ նորա խանութի մեջ հասարակ սպասավորներ էին, չգիտեմ ի՛նչ խարդախություն բանեցուցին, որ մեռելը դեռևս սեղանի վրա կեցած` հայտնեցին, որ հորս մեծ հարստութենեն բացի հիսուն հազար մոսկովցիների պարտքեն ուրիշ բան մնացած չէ: \nՄայրս, քույրս և ևս մնացինք որբ և աղքատ: \n(Հորս մահեն ետ սոքա էլ շատ չապրեցան, մի տարիից մեռավ քույրս և տարի ու կեսից մեռավ մայրս): \nՔանի մի ժամանակեն աղքատ հորեղբայրներս դարձան մեր քաղաքի առաջնակարգ հարուստները, իսկ մայրս և քույրս իրանք իրանց աղքատիկ ապրուստը ստիպված են եղել կար-կարկատով ճարելու: \nԱյսպես` ես Մոսկովումը օխտն-օտար ազգի մեջ, հեռի մայրենի քաղաքես, հեռի սիրելի բարեկամներես, մնացի անտեր, լքված և օրական հացի կարոտ:\n\nԱյն ժամանակները Մոսկվա մի բարի քահանա կար` անունը Մովսես: \nԱյս տեր-Մովսեսը, իմանալով իմ նեղ վիճակը, առանց ինձ բան ասելու, գնացել է մի նորեկ հարուստ հաշտարխանցի հայ վաճառականի մոտ և պատմել է իմ որպիսությունը: \nԻսկ և իսկ այդ վաճառականին էլ յուր միակ աղջկա կրթության համար այդ միջոցին պետք է եղել մի վարժապետ: \nԵվ այդ կերպով տեր-Մովսեսը և Ասատուր-աղան իրանց մեջ պայման են դրել` ամսական տասներկու մանեթ ռոճկով ինձ կարգել վարժապետ: \nԵրբ տեր-Մովսեսը ինձ հայտնեց այս բանը, այս նեղ դրությանս մեջ այս պայմանն էլ երևեցավ ինձ աստուծո ամենամեծ ողորմություն, թեև այդ ամենամեծ ողորմությունը ամեն օր խլում էր իմ թանկագին ժամանակից ամբողջ երկու ժամ, որն ուսանողի համար անփոխարինելի կորուստ է: \nՈ՛չ միայն այդքան, այլն Ասատուր-աղան աջ ու ձախ քարոզում էր, թե նա մի հայ ուսանողի մեծ բարերարություն է անում, այսինքն` տալիս է նորան ապրուստ. ոտից գլուխ հագցնում է և լցնում է նորա բոլոր պիտույքը, և խոհեմությամբ լռում էր իմ ծանր աշխատանքի մասին:\n\nՍոֆիան (Ասատուր-աղայի տասներեք տարեկան աղջիկը) բավականին երես-առած աղջիկ էր. և մինչև որ նորան դասի կարողանում էի նստեցնել` իմս էլ ինձ էր հասնում: \nԱռանց մեկ պատճառի կա՛մ գլուխն էր ցավում, կա՛մ տրամադրություն չէր ունենում` պարապելու, կա՛մ դասերը պատրաստած չէր լինում, կա՛մ գրքերը կորցրած էր լինում, եթե խրատում կամ աղաչում էի` սկսում էր լալու ու հազարումեկ նազեր էր ծախում: \nՍառն քրտինք էր գալիս վրաս մինչև կարողանում էի ամեն բան կարգի բերել ու սեղանի առջև հանգիստ նստեցնել: \nԱշխարհագրության, կամ քերականության, կամ թվաբանության դասերի ժամանակ ամեն անգամ ստիպված էի անտեղի հարցմունքի պատասխաններ տալու: \n«Աղջկան ի՞նչ հարկավոր է, թե Լոնդոնը Թեմս գետի կամ Վոլգայի վրա է. աղջկան ի՞նչ հարկավոր է, որ թագավոր բառի սեռականը թագավորի է և ո՛չ թագավորա. աղջկան ի՞նչ հարկավոր է, որ մեկ փութի մեջ կա երեք հազար ութը հարյուր քառասուն զոլոտնիկ. մայրս խո այդ ամենը ո՛չ սովորել է և ո՛չ գիտե, բայց նա շատ լավ մայր է»: \nԵթե ես նրան մեկնում էի թե` նորա մոր աղջկության ժամանակ այդ ներելի էր, այժմ ուրիշ ժամանակ է, և աղջկանից ավելի է պահանջվում, նա իսկույն ասում էր. «ուրեմն իմ մայրը հիմար է, ուրեմն իմ մոր ծնողքը անպիտան մարդիկ էին, որ չէին կրթել նորան»: \nՇատ անգամ խաթուն Օսաննան (Սոֆիայի մայրը) ևս ինձանից սիրտը ցաված էր լինում, և ես ստիպված էի լինում գլուխս ցածացնել արդարանալով այնպիսի գործերում, ուր ամենևին հանցանք չունեի:\n\nՉգիտեմ կա՞ արդյոք աշխարհիս երեսին ավելի ստոր և ապերախտ պաշտոն, քանց հայ երեխաների դաստիարակիչ լինելն: \nԱյդ միջոցին հազար անգամ սոսկալի երդումներ եմ կերել, որ եթե ես երբևիցե հայր լինիմ` անեծք կդնեմ իմ զավակների վերա` ո՛չ հայի քահանա և ո՛չ հայի վարժապետ լինել, տասնապատիկ գերադասելի է կառապան կամ փողոց ավելող մշակ լինել, քան թե հայոց քահանա կամ վարժապետ: \nԱյն թշվառ կոպեկները, որ հայը շպրտում է յուր քահանային կամ վարժապետին, ոչինչով ավելի պատվավոր չեն այն կոպեկներեն, որ նա տալիս է մի մուրացիկ աղքատի. թե՛ այս և թե՛ այն դիպվածում նա յուր տվածը համարում է ապարդյուն ծախք: \nՀայը հավատում է լուսավորության ուժին, բայց ո՛չ այն լուսավորության, որն ստանում է մեկ հայից, այլ որն տալիս է նորան պաշտոնատարը, աստիճանավորը:\n\nԶարմանալի՛ բան, քանի՛ ավելի տանջում էր ինձ Սոֆիան, այնքան ավելի սաստկանում էր համակրությունս դեպի նորան. համակրությունս ժամանակով սերի դարձավ, իսկ սերս փոխադրվեցավ կրքի: \nԱյո՛, այս երես-առած աղջկանը ես կրավոր կերպով սիրեցի: \nՕրե-օրե նա զարգանում էր մարմնով. առողջությունը խոշոր կայլակներով կաթում էր նորա թշերից, լայն լանջերից ու բավականին բարձր իրանքից. և երբ լրացավ նորա տասնյոթը տարին և ես հինգերորդ դասարան մտա` Սոֆիան արդեն հարսնացու էր: \nՍերի կամ սովորության նման մի բան նորա կողմից ևս նկատում էի արդեն դեպի ինձ. բայց ծնողաց հոժարության մասին բոլորովին հուսահատված էի: \nԵվ ունեի պատճառ:\n\nՄի օր Ասատուր-աղայի մոտ Հաշտարխանից հյուրեր էին եկել, երեկոյան թեյ էին խմում: \nԵս եկա Սոֆիային դաս տալու: \nԱյդ միջոցին Սոֆիան տասնվեց տարեկան կլիներ, ես էլ չորրորդ դասարանի ուսանող էի: \nՀյուրերեն մինը հարցուց (երևի ականջը փոքր ինչ խուլ էր, վասնզի նկատած էի, որ խուլը կարծելով ուրիշին էլ խուլ` միշտ պինդ է խոսում) — էս ի՞նչ մարդ ա, հա՞յ ա:\n\n— Հա, հայ ա:\n\n— Ի՞նչ գործի ա:\n\n— Աղջկանս վարժապետն ա, սովորցնըմ ա:\n\n— Շատ ջահել ա, չես վախենը՞մ:\n\n— Քու տունը աստված չի քանդի, ինչի՞ց պետք ա վախենամ. Սոֆինկես էն հոր-մոր զավակ ա, որ էդպես անփոխանների վերա թքել չի ուզիլ, չէ թե մեկ ուրիշ բան:\n\n— Նայի՛ր, սա՛խտ կացիր, Բուղդան Նիկիտիչ. կրակն ու բարութը մին-մինի մոտ չեն տինում, մին էլ տեսնիս բիրդան կտռաքի, հա:\n\n— Չէ, Սիմոն Մալխասիչ, էտ դումանից դու միամիտ կացի՛ր:\n\n— Սոֆինկան իմ մեկ հատիկ զավակն ա, աչքիս լուսն ա, իմ միլիոնի ժառանգն ա, ես գի՞ժ եմ, որ էս անփոխանին տամ. ի՞նչ եմ հոգում, որ նա բժիշկ ա, գլուխն էլ քարը, հիմա էտպես քանավալներով քուչաները մոստիտ են անըմ. պալկովնիկներ, գեներալներ, գուբեռնատորներ քի՞չ են, ի՛նչ, Ռուսաստանըմ...\n— Աղա՛ Ասատուր, մի՞թե աղջկանդ ռուսի կտաս. հայիֆ չէ՞: \nԷդ խոմ չիլավ, հաութունը մեղալամ կը մոռանա...\n— Շատ պետք է ինձ քու հաութունը, — ասաց քիթ պռունկը ծռմռելով Ասատուր-աղան, — ի՞նչ ա, ռուսը կռապա՞շտ ա, ինչ ա, նա էլ խոմ մեզ նման քրիստոնյա յա, բալքի մի զատ էլ ավելի... թողե՛ք... պաժալըստա, ձեր ազգասիրությունը, ինչ ասես փիս բան` էդ ազգասիրութինի մեջն ա: \nՄեկ օր (դուք կացեք) ամենքիդ կը փռնեն, Սիբիր կուղարկեն, էն ժամանակ կիմանաք թե ինչ ա նշանակըմ` ազգասիրությունը, հաութունը: \nՉէ՛, աղա-ջան, իմ Սոֆինկեն աղավարի յա պոլկովնիցա կիլի, յա գեներալշա, յա գուբեռնատրշա, դու գնա էլի քու ազգասիրությունը արա...\n— Հալբաթ, — ասաց Սիմոն Մալխասիչը, — Սոֆինկայի բանը ջոկ ա. սաղ աշխարհքը որ պտրես, Սոֆինկայի նման բարիշնա յա մեկը քթնես, յա երկուսը:\n\nԱյդ միջոցին Սոֆիան գիրքը առած ներս մտավ, ես դուռը փակեցի ու էլ չի լսեցի այս անբարոյական խոսակցությունը երկու պատվավոր հայերի:\n\nԱսացի որ` ես Սոֆիայի վրա սիրահարված էի, բայց սաստիկ կսխալին մարդիկ, եթե կկարծեն որ նորա հոր հարստությունը իմ սիրո մեջ մի որևէ դեր էր խաղում. ամենևին ո՛չ: \nԱստուծո առջև կարող եմ ասել, որ ոչ մի րոպե նորա հարստությունը ինձ չէր շլացրել, և ես ոչինչ ցանկություն չունեի երբևիցե տեր լինելու այն միլիոնին, որ նա մի օր յուր հորից պետք է ժառանգեր: \nԻմ պատմածից երևում է, որ Սոֆիան մի առանձին հոգեկան արժանավորություն ևս չուներ, որով կարող լիներ ինձ հրապուրելու: \nՈ՛չ. ես (թեև ամոթ է խոստովանելը) շատ սոսկական կերպով սիրել էի նորա գեղեցկակազմ, շնորհալի արտաքինը: \nՔանի որ նորան տեսնում էի` աչքս մութ էր կոխում, արյունս եռ էր գալիս, սիրտս պինդ-պինդ բաբախում էր ու ջիլերս քաշքշվում էին: \nԵվ ի՛նչ զարմանք, ինքս էլ այն ժամանակ քսաներկու տարեկան էի: \nՀոգի իմ մեջ էլ չէի նշմարում. ի՞նչպես կուզեք, որ ուրիշի մեջ որոնեի: \nԵս բոլորովին համոզված եմ, որ «առաջին սեր» ասած զգացմունքը իսկ և իսկ այն է, ինչ որ ես զգում էի այդ պատանեկական հասակիս մեջ: \nԱյս, ինչ որ ես ասում եմ, գուցե ուրիշները չասեն, բայց այդ ոչինչ չէ նշանակում, այդ միայն ապացուցանում է, որ նոքա ինձ նման սրտաբաց չեն:\n\nՐոպեի մեջ սիրել չէ՛ կարելի, բայց սիրահարվիլ կարելի է. րոպեի մեջ երևում է մարդուս արտաքինը և ոչ թե հոգին: \nՀոգի ճանաչելու համար շատ տարիներ են պետք: \nՄենք սիրահարվում ենք արտաքինի և ոչ թե հոգու վերա: \nՀավանիլ, սիրահարվիլ, սիրել — պատանեկի և աղջկա համար միանշան գաղափարներ են. միայն չափահաս տարիքը կարողանում է որոշել և ամենին յուր տեղը և աստիճանը տալ մարդկային հարաբերությանց մեջ: \nՍտում է տղան, եթե ասում է թե այս ինչ աղջկա հոգին սիրեցի, նույնպես և աղջիկը տղի համար, մի՛ հավատաք. նոքա հավանել են միմյանց աչքը, ճակատը, մարմնու գույնը և այլն: \nՊատանիի կամ դեռահաս աղջկա բերանումը հոգին մի անորոշ գաղափար է այնպես, ինչպես որ ազգասիրություն խոսքը մեր ժամանակակից հայերից շատերի շրթերումն: \nԿարճ` ես սիրահարված էի Սոֆիայի վերա, բայց նույնը չեմ կարող ասել Սոֆիայի կողմից: \nԻհարկե, չորս տարվա ընթացքում, գրեթե ամեն օր չորս-հինգ ժամ միասին անցնելով, նա եթե չի զգար էլ դեպի ինձ սեր, գեթ ընտելացել էր իմ ներկայությանը: \nԻնձ տեսնելով` ուրախ էր լինում, եթե երեք-չորս օր հիվանդությանս պատճառով չերևայի նորա աչքին, հարցնում էր` ինչու եկած չէի…\tև այսքանը: \nԵրբեք նկատած չէի, որ նորան վշտացներ իմ բացակայությունը և կամ թե մեծ ուրախություն պատճառեր իմ ներկայությունը:\n\nՄի երեկո, ըստ սովորությանս, գնացի նորան դաս տալու, բայց տանը չի գտա, հոր ու մոր հետ միասին չգիտեմ ու՛ր էր գնացել: \nՈրովհետև հոգնած էի` չուզեցի, իսկույն բնակարանս վերադառնալու, ու մնացի նորա սենյակի մեջ: \nՊատի վերա կախած էր նորա լուսանկար պատկերը, աչքս դարձուցի վերան ու երկար ժամանակ նայում էի. հանկարծ վերաս մի անմեկնելի տրտմություն եկավ. աչքերես ակամա սկսավ արտասուք գալու: \nՀանեցի գրպանես թաշկինակս, սրբեցի աչքերս ու նորից անհագաբար նայում էի պատկերի վերա. դարձյալ բխաց աչքերես արտասուքի աղբյուրը: \nԱյդ միջոցին մի մարդ դուռը բացեց, ներս մտավ, բայց ես ուշք չիդրի այդ բանի վերա. դարձյալ և դարձյալ աչքս պատկերին հառած, լալիս էի: \n«Պարոն, ինչո՞ւ ես լալիս, պարո՛ն, մեղք ես դու, պարո՛ն կարժե՞ էդ աղջիկը, որ դու նրա վերա մաշվում ես», ասաց ինձ մի քնքուշ և ողոքական ձայն: \nԵս դարձա և տեսա որ` առջևս կանգնած էր Կատյան, Սոֆիայի նաժիշտը:\n\nԿատյան տարիքով հասակակից էր Սոֆիային, չար լեզուները (դուք նկատե՞լ եք, որ չար լեզուները մեծավ մասամբ ճշմարտախոս են լինում) — չար լեզուները ասում էին, որ Կատյան Ասատուր-աղայի մոտավոր ազգականներից մեկի որբն է, Մոսկով գալիս առել, բերել են հետները: \nՈւրեմն չորս տարիից ավելի էր, որ ամեն օր տեսնում էի նորան, բայց զարմանք բան, ոչ մի անգամ արժանի համարած չէի նորան իմ ուշադրությունը, տեղեկացած չէի թե` ի՞նչպես է կենում, ի՞նչպես է զարգանում, ի՞նչ պիտի լինի սորա ապագան, մինչև անգամ մտադրությամբ նայած չէի երեսին և չգիտեի սիրո՞ւն է, թե տգեղ, և եթե փողոցի մեջ հանդիպեի նորան, շատ կարելի է որ չի ճանաչեի ևս:\n\nԵրբ որ Կատյայի ձայնը ականջիս հասավ` առաջին անգամ` նայեցա երեսին և ինչ տեսնեմ. առջևս կանգնած էր, թեև աղքատի հագուստով, բայց շատ գեղեցիկ աղջիկ. հասակը երկու-երեք մատ բարձր Սոֆիայից, երեսի գույնը առավել վարդագույն և առողջ, լանջերը ավելի ճոխ զարգացած, մազը ավելի թավ, վարսը ավելի հաստ և երկայն, բազուկները մսոտ, առողջ և ուժեղ. մեկ խոսքով` Կատյան այն հազվագյուտ կանանցմեն էր, որոնք հաջողակ դիպվածներին հսկաների մայրեր են լինում: \nԲայց, ուշադրություն չդարձրի, ազնիվ ուսանողին շատ անվայել էր շքեղ բամբիշին փոխել մի մրոտ աղախինի վերա:\n\nԱնհամբերությամբ սպասում էի մայիս ամսին, երբ հարցաքննություններս ավարտած, բժշկի վկայականը ծոցս, օրինավոր քաղաքացի դարձած` պիտի ներկայանայի Ասատուր-աղային և նորա պատվական Օսաննա խանումին և հայտնեի, որ ես ի վաղուց հետե հավանել եմ նոցա աղջկանը. ահա՛ այժմ ռուսաց պետության աստիճանավոր եմ, ապրուստս լիովին ապահոված է, առաջվա պես ողորմելի երիտասարդ չեմ, ուրեմն, խնդրում եմ նոցա աղջկա, գեղեցիկ Սոֆիայի ձեռքը: \nԱյս մասին քանի անգամ խոսել էի Սոֆիայի հետ, և որքան միտս էր գալիս, թեև նորա կողմեն մեկ հրճվալի ցնծության նշաններ տեսած չէի, բայց «չէ, չեմ ուզում քու կինը լինել» ևս լսած չէի նորա բերանեն, այնպես որ, կարծում էի թե` մեր ամուսնությունը ոչինչ արգելք չունի, գոնե իմ և Սոֆիայի կողմանե:\n\nՎերջապես մայիսը հասավ, և ես վերջին հարցաքննություններս փառավոր կերպով տվի պրծա. վկայականս ծոցս դրի և ուրախ-ուրախ վազեցի Սոֆիայի ծնողաց մոտ:\n\n— Հը՞, ի՞նչ ա, բարևեց ինձ Ասատուր աղան:\n\n— Պրծա՛, պրծա՛, ասացի նորան ուրախ-ուրախ:\n\n— Շատ լավ ա, շատ լավ, ասաց նա. հիմի ուրեմն մեր հինգ տարվա արած լավությունը փուճ տեղը չգնաց, մենք էլ փա՛ռք ասծու, պրծանք մեր պարտքից: \nՀիմի ինչպես գիտես` էնպես կառավարվիր. էլ այսուհետև ումուտդ մեր վերա մի՛ տինիր. ինքդ քու գլխու ճարը արա...\nԵս ամենևին այսպիսի պատասխան չէի սպասում. այս խոսքերը լսելով, ասես թե գլխուս սառը ջուր թափեցին: \nԲայց ես ինքս ինձի ժողովեցի ու հետո ասացի.\n— Մեծապես շնորհակալ եմ ձեզ` իմ վերա ունեցած ամեն երախտիքի համար, բայց ես ձեզ մի ուրիշ խնդիրք ունիմ հայտնելու:\n\nԽնդիրքի անուն որ լսեց, Ասատուր-աղայի երեսի գույնը թռավ:\n\n— Հինգ տարի էսքան լավություն անելից հետո` էլի՞ բան ա մընըմ, ասաց նա դժկամությամբ:\n\n— Այժմվա խնդիրս փողի բան չէ՛, ասացի:\n\n— Ապա ասա՛, տեսնենք, ի՞նչ խնդիր ա:\n\n— Ասատուր-աղա՛, ասացի կմկմալով, ձեզ հայտնի է, որ ես այժմ անկախ մարդ եմ, այսուհետև ինձ ո՛չ առուտուր է պետք, ո՛չ դես ու դեն ման գալ` աշխատանք ու ապրուստ ճարելու համար, ոչ պետք է հոգամ թե վաղը ի՛նչ պետք է ուտեմ կամ մյուս օր ի՛նչ պետք է հագնեմ, փա՛ռք աստծո, այժմ իմ առջև ամեն դռներ բաց են, իմ կյանքը և ապրուստը բոլորովին ապահոված է...\n— Լաաա՛վ, ասաց Ասատուր-աղան ձայնը ձգելով ու ճակատի տակից երեսիս նայելով, էտի որ ասում ես` հետո ի՞նչ ես ուզում հասկացնի…\n— Այն եմ ուզում հասկացնել, որ ես այժմ ազատ մարդ եմ…\n— Թե որ ազատ ես, շատ բարի, քու ձեռը հով ա փըռնըմ…\tգնա` ուր որ ուզըմ ես, ո՞ւր ես մարդու բեզարացնըմ. ասաց ու բարկությամբ երեսը շուռ տվեց և ուզում էր հեռանալ…\nՏեսա որ` ի՛նչ ուզում էի հասկացնել` խոսքերիցս այն դուրս չեկավ ու շփոթվեցա, բայց ուժս վրաս ժողովելով, նորից սկսեցի.\n— Ասատուր աղա՛...\n— Էլ ի՞նչ, հալա չի պրծա՞ր…\n— Ես մեկ բան ունեմ ձեզ հայտնելու…\n— Ասա տեսնեմ, ի՞նչ ես ուզըմ հայտնել, — ասաց ու երեսը և մարմինը կես դարձուց դեպի ինձ:\n\n— Ասատուր-աղա, մի բարկանաք վրաս, ես ձեզ մի գաղտնիք պետք է հայտնեմ…\n— Փիյ է է է՛, սպանեցիր վեր տիրար, օրթնած մարդ, էս քանի՞ վախտ ա. ականճ եմ տինըմ` դատարկ խոսքերից ղայրաղ բան չեմ լսիմ. ասա՛ պրծի՛ր, ես ժամանակ չունեմ քու տռհաջությունները միտիկ անելու…\n— Ես... ես…\tես սիրում եմ մադմուազել Սոֆիային…\tհոժա՞ր եք, որ նա իմ կինս լինի…\nԱսատուր-աղայի երեսը սպրդնեցավ, մեռելի գույն եղավ. աչքերը արյուն կոխեց, ճակատը քրտինք տվավ:\n\n— Դո՛ւն…\tՍոֆիային... դո՛ւն... իմ, իմ, իմ Սոֆիային…\tիմ Սոֆիան քու կինը իլի՞... իմ Սոֆինկեն, միլիոներ աղա Ասատուր Բեյթումալովի աղջիկը մեկ էշի զըխկու սալմաստեցի — խոյեցիի կընիկ իլիիի՛…\tատա` խելքդ տանե՞լ ես տվել, թե՞ ինձ գիժ ես կարծում... \nՔեզ հո՞վ իրավունք տվավ էդպես անամոթ, լիրբ բաներ մտքից անց կացնելու: \nՄիտիկ արա՛, պարոն հեքիմ, դու հալա ջահել ես. էս անգամին կիլի քեզ ներել, ամա թե մյուս անգամ էսպես անմարդավարի, պիապուռ խոսք լսել եմ բերանիցդ էն վախտ, խնդրեմ, ինձանից բեդամաղ չիլես. նոքարներիս կհրամայեմ վզակոթիդ տալով` տանիցս դուրս անեն: \nՀիմի էլ, խնդրեմ, վախտ բե վախտ տունս մի գալ. այսուհետև վարժապետությունդ պրծավ, էլ դու ո՛չ Սոֆիայի վարժապետն ես, ո՛չ էլ Սոֆիան քու աշակերտը: \nՀիմի գնա՛ քու բանին, կուզես` ղուլլուղ մտի՛ր, կուզես` էնպես հեքիմություն արա՛, կուզես քու վաթանը — Սալմաստ ու Ղարաբաղ ա, ինչ մարաքա յա — գնա՛ ու քու գործիդ իլի՛ր. էս էլ լավ իմանաս, որ Սոֆինկան քու բերանի թիքան չի. նրա վերա խոսողը` առաջ մեկ լավ բերանը պետք ա լվանա, իստակի, ապա թե իրավունք ունենա խոսելու:\n\nԱյսպիսի անպատիվ վարմունքից ու խոսքերից ետ` ինձ ի՞նչ էր մնում անելու: \nԳնացի փակվեցա իմ փոքրիկ սենյակի մեջ և ժամերով աղիողորմ լաց եղա: \nՍոֆիայի հիշատակը ինձ անողորմ հալածում էր. աչքս թե փակ լիներ և թե բաց` նորա երեսը կենդանի կեցած էր իմ առջև, և ասես թե մեղադրելով ինձ ասում էր. «Այդպե՞ս ուրեմն, տկար է քու սերը դեպի ինձ. մի՞թե մի ծեր մարդու երկու-երեք կշտամբանքը կարողացան սառեցնելու քու սերը, որն ես ամբողջ հինգ տարի արծարծել ու բորբոքել էի»:\n\nԻսկույն տեղից վեր թռա. մի նամակ գրեցի նորան, այն օրվա նորա հոր հետ ունեցած խոսակցությունս բառ առ բառ գրեցի և հարցուցի նորա խորհուրդը թե` ի՞նչ պետք է անեմ այսուհետև: \nՆամակը որ պրծա` կնքեցի ու գնացի Ասատուր-աղայի տուն, ետևի սանդղքով մտա խոհանոց, և կամացուկ սպրդեցուցի Կատյայի ձեռքը, խնդրելով, որ իսկույն Սոֆիային հասցնե: \nԿատյան ոչինչ չասաց. մեղքանալով նայեցավ աչքերիս մեջ ու դուրս գնաց խոհանոցից: \nԵս էլ գնացի բնակարանս:\n\nԵրեկոյան թեյի ժամանակ կամացուկ ներս մտավ Կատյան, ու տվեց ինձ մի փոքրիկ թուղթ, ուր մատիտով գրած էր ռուսերեն: \n«Այս օրերս մենք գնալու ենք Տաք-ջուր, եթե կարող ես` արի՛ այնտեղ, կարելի է դիպված գտնես մեկ հնարով հորս հետ հաշտվելու: \nԻմ վերա հույսեր մի՛ դնիլ, ես քեզ ոչինչով օգնել չեմ կարող. նմանապես չեմ կարող ծնողացս կամքեն դուրս գալու. այդպիսի զոհ ինձանից մի՛ պահանջիլ»: \nՆամակի տակը ստորագրություն չի կար:\n\nԿատյան սպասում էր:\n\n— Լա՛վ է, շնորհակալ եմ, ասացի, պատասխանելու բան չունիմ: \nՆերե, որ քեզ անհանգստություն պատճառեցի:\n\nԿատյան տեղիցը չշարժվեցավ: \nԵս տեղես ելա նորից շնորհակալություն ասացի նորան, բայց նա դարձյալ անշարժ կեցած էր, ու աչքը արտասուք ուղիղ աչքիս մեջ էր նայում: \nԵս զարմացա:\n\n— Կատյա, ի՞նչ եղավ քեզ, ինչո՞ւ ես լալիս:\n\n— Աղա՛, ես քեզ խնայըմ եմ, դու մեղք ես, իզուր տանջվըմ ես. Սոֆիան քու ոտքի հողին չարժե. նա փուճ աղջիկ ա. նահախ ես պատիվդ ոտնատակ անըմ:\n\n— Ի՞նչ ես ուզում ասել, Կատյա ջան, ասացի. ինչո՞ւ ես վատաբանում քու խանումին. էստեղ նա ի՞նչ մեղք ունի, եթե կա մեղավոր` էդ նրա հերն է, Սոֆիան բոլորովին անմեղ է:\n\n— Չէ՛, աղա, դու սխալվըմ ես, թեպետ աղա Ասատուրը մեղավոր ա, ամա Սոֆիան տասնապատիկ ավելի ա մեղավոր. թե Սոֆիան ուզեր` քեզ էս օրին չէր հասցնիլ. ամեն բանի մեղավորն Սոֆիան ա. նա քեզ գժվացնըմ ա. նա քեզ չի սիրըմ. նա զայրաղ իրան ոչ-ոքի չի սիրըմ:\n\nՆորից ու նորից զարմացա, որ այս մունջ Կատյայի բերանից այսպիսի համարձակ խոսքեր էին դուրս գալիս: \nՀինգ տարվա մեջ ես մեկ բառ լսած չէի սորանից: \nԱսեիր` տա՛ր` կտաներ, ասեիր` բե՛ր, կբերեր, ամեն հրաման առանց մեկ խոսք ասելու, անտրտունջ և լուռ կաներ: \nՈչ մի գանգատ, ոչ մի անտեղի, լիրբ ծիծաղ լսած ու տեսած չէի նորանից: \nԱյսօր մի հրաշք էր պատահել նորան. մեր հինգ տարվա մունջը պերճախոս հռետոր էր դարձել:\n\nԵս գլուխս կախեցի և արտասուքը ակամա վազեցին աչքերես: \nԿատյան կամաց, բայց այնպես կամաց, որ ես ամենևին չնկատեցի, մոտեցավ ինձ, ետևիցս գլուխս յուր կրծքին սեղմեց, պագեց և ասաց նույնպես լալով (նորա արտասուքը մազերիս վրայեն գլորվելով` երեսիս վերա ընկան). Ա՛խ, աղա ջան, էս ի՞նչ դժոխք աշխարհ ա, դու Սոֆիայի համար ես էրվում, ուրիշը քու կրակովն ա խորովվում, Սոֆիան էլ, ով գիտե, ում ոտքին մի օր ղուրբան պետք ա գնա: \nԱղա ջան, աղա ջան, հրամայե, ես քու ոտքերի տակ կստակեմ…\tԱ՛խ, ինչո՞ւ ես իրավունք չունիմ քեզ սիրելու, դուն էն ժամանակ կտեսնեիր` թե ի՞նչպես պետք է սիրել քեզպես հոգիով տղամարդին:\n\n— Կա՛տյա, գիտե՞ս ինչ, գնա՛ շուտով տուն, չլինի թե Ասատուր-աղան գա ու քեզ տանը չի գտնե. նա վատ մտքեր կունենա քո մասին:\n\n— Աղա ջան, ի՞նչ եմ հոգում, որ նա իմ վերա վատ մտքեր կունենա. այսուհետև թեկուզ սև հողն էլ մտնեմ, հաջաթս չէ՛, — ասաց աղջիկը լալով ու դուրս թռավ:\n\nԵրբ որ Կատյան գնաց` խղճի խայթի նման մի բան սկսավ ներսս կրծելու:\n\n— Սոֆիա՞, թե՞ Կատյա, Կատյա՞, թե Սոֆիա, հարցնում էի ինքս ինձի, ու պատասխանը չէի գտնում:\n\nՄի շաբաթից ճանապարհ ընկա դեպի Տաք-ջուր, բայց Ասատուր-աղան արդեն երկու օր առաջ գնացել էր այնտեղ:\n\nՀունիսի 20.\nԵրկու օր դարձյալ անպտուղ կորցրի հյուրանոցներու, վարձու տալու տներու և բնակարաններու մեջ հարց ու փորձ անելով` արդյոք` Մոսկովից այս ու այս նշաններով ընտանիք եկե՞լ են թե ոչ: \nՈչ ոք ինձ մեկ բավարար պատասխան տալ չկարողացավ: \n«Երևի, միտք արի, ես իրավ սխալվել եմ, մի օտար աղջիկ նմանեցնելով Կատյային»:\n\nԱյսօր երեկոյան դեմ, ժամը 6-ին, ես գնացի այստեղի ճեմելիքը — ուր սովորաբար երաժիշտները նվագում են և ժողովուրդը խուռն բազմությունով զբոսնում է:\n\nՃեմելիքի մեջ տեղ-տեղ դրած են դեղձանիկի վանդակի նման փոքրիկ խանութներ, ուր վրաստանցի հայը ծախում է թարմ պտուղներ, գերմանուհին` տաք-տաք գրդակներ, ուրիշ մարդ` լրագիրներ և գրքեր. տեղ-տեղ սեղաններ էլ կան, ուր ծախվում են արծաթագլուխ ցուպեր, կնիքներ, բուստե և լավաե շինած կանանց զարդեր, «նորաշեն հնություններ և նորատիպ հին դրամներ», այս սեղաններից մինի առջև կանգնած են երկու-երեք պարսիկներ և ծախում են ակեր ու մարգարիտներ:\n\nԵս առհասարակ սաստիկ հակակրություն ունիմ դեպի ակնավաճառները, և նկատել եմ — և իմ նկատմունքը շատ սակավ սխալ է եղել — որ ակնավաճառները ըստ մեծի մասին լինում են խարդախ, խորամանկ, ստախոս, մարդահաճո, շողոքորթող և խաբեբա մարդիկ: \nՊատճառը շատ պարզ և հասկանալի է. նախ որ` «մութ ապրանք» է, նա որոշյալ գին չունի, նորա գինը կտրվում է ծախողի ճարպիկությունով և գնողի թեթևամտությունով, և երկրորդ` ակը առօրյա պետքական բան չէ. այլ զեխության առարկա է. նորա գնողը հարկավ ունևոր մարդ պիտի լինի, իսկ ունևոր մարդու ձեռքից շատ փող դուրս հանելու համար` վաճառականը պիտի ունենա այն հատկությունները, որ քանի մի տող վերը հիշեցի, այսինքն խորամանկություն, մարդահաճություն, ստախոսություն, շողոքորթություն, խաբեբայություն և խարդախություն:\n\nԻնչպես ասացի, ճեմելիքի մեջ շարած սեղանների մինի առջև կանգնած էին պարսիկներ ու թանկագին ակեր և ակնակուռ զարդեր էին ծախում: \nՀանկարծ աչքս դարձնեմ ու ի՞նչ տեսնեմ. Ասատուր-աղան մի մեծ կարմիր զմրուխտ է ծախս անում, պարսիկը պահանջում է վեց հազար մանեթ, իսկ Ասատուր-աղան տալիս է չորս հազար հինգ հարյուր մանեթ:\n\nՀամալսարանումը ես առանձին ուշադրությամբ լսում էի հանքաբանության դասախոսությունները և մեր պրոֆեսորը ակերու վերա խոսելիս` միշտ սովորեցնում էր մեզ զանազան հնարներ` թե ի՞նչպես պետք է խարդախ ակը իսկականից ջոկելու. իսկ կարմիր հակինթի մասին — այս օրվա պես միտս է — երկարորեն պատմել էր:\n\nԵվ ճշմարիտ պետք է ասել, որ այնպիսի ընտիր ակ, ինչպես որ պարսիկն էր ծախում, ես կյանքիս մեջ տեսած չէի` թե՛ ցոլքի, թրաշի, և թե՛ խոշորության կողմանե: \nԹագավորին էլ որ ընծայեիր, չէիր ամաչիլ, — այնքան գեղեցիկ էր: \nՀանկարծ հոգուս մեջ երկմտություն մտավ չլինի՞ թե այս խարդախ ակ լինի. վասնզի — ես կարծում էի — եթե նա իսկական ակ լիներ` առսակավը տասնհինգ հազար մանեթ պետք է արժենար. իսկ մեկ քնծռոտ պարսկի ձեռք ի՞նչ գործ ուներ այդպիսի գումարի ահագին ապրանք: \nԱրդեն պարսիկը զիջել էր ութ հարյուր ռուբլի և Ասատուր-աղան ավելացրել էր հինգ հարյուր ռուբլի. տարբերությունը այնքան չնչին էր, որ փոքր ժամանակից ետ անպատճառ նոցա ծախսը պիտի վերջանար և ակը պիտի ծախվեր: \nՍիրտս չհամբերեց. ուզացի ստուգել իմ կասկածը. մոտեցա Ասատուր-աղային, բարևեցի (իբր թե մեր մեջ երբեք գժտություն պատահած չէր), հարցուցի նորա առողջությունը (Սոֆինկայի մասին մի խոսք չհիշեցի) և հետո հարցրի, թե ի՞նչ է ծախս անում:\n\n— Էս յաղութը ուզում եմ առնել, ի՞նչ կասես` լավ բան ա՞. և ցույց տվեց ինձ այն սիրուն ակը, որ փստուղի մեծության կլիներ:\n\nՁեռքս առի, դարձրի դեպի արեգակն ու ակի մեջտեղը երկայն ժամանակ և ուշադրությամբ նայեցա: \nՄի աննշմարելի գիծ տեսա նորա մեջը, որն անփորձ մարդը հարյուր տարի էլ որ նայեր` չէր տեսնիլ, ու դառնալով պարսկին, ասացի.\n— Քանի՞ ուզում ես ծախել այս ակը:\n\n\n\n\n\n\nՊարսիկը կեղծի ժպիտով ասաց.\n— Ես պահանջում եմ հինգ հազար երկու հարյուր մանեթ. իսկ այս աղան (ցույց տվեց Ասատուր-աղայի վերա) տալիս է հինգ-հազար. մնում է որ ձեզպես լուսավորյալ և հմուտ մարդը մեզ հաշտեցնե այս երկու հարյուր մանեթի համար, ասաց ու խոնարհաբար գտակը հանեց առջևս:\n\n— Այս խարդախ ակ է, ասացի պարսկին: \nԴու ի՞նչ իրավունք ունիս հրապարակի մեջ և այդպիսի լրբությամբ միամիտ մարդոց խաբելու: \nԴու չգիտե՞ս որ` այս Ռուսաստան է, ուր կա օրենք և դատաստան. դու քու Պարսկաստանը չգիտենաս, ուր կարելի է օր ցերեկով խաբել, խարդավանել և սպանել, ու անպատիժ մնալ:\n\nՊարսկի և Ասատուր-աղայի երեսները սպրդնեցան, մինինը վախից, իսկ մյուսինը բարկությունից:\n\n— Ատա՛, էլի՞ քու անմարդավարությանը շանց տվար, էլի՞ տեղդ դինջ մնալ չկարողացար. էս ի՞նչ բիաբուռ, թոկից բաց-ընկած մարդ ես իլած, մեղա յասծու մեղա, ասաց ինձ Ասատուր-աղան:\n\nՆորա բարկությունից խրախուսված` պարսիկը հարձակվեցավ վրաս.\n— Պա՛րոն, երևի դու ի՛նքդ կարծում ես, որ այս երկիրը Ռուսաստան չէ՛, այլ մեկ վայրենի անապատ է. եթե դու օրենքի հետ ծանոթ լինեիր, անշուշտ կիմանայիր, որ Ռուսաստանի մեջ զրպարտիչը նույն պատիժն է ստանում, ինչ որ պետք է ստանար հանցավորը: \nԱյժմ ես քու օձիքդ (յախադ) ձեռքես բաց չեմ թողնիլ, եթե չապացուցանես, որ ես խարդախ մարդ եմ, օրենքը կուտա քեզ այն պատիժը, որն պիտի ստանա խարդախը:\n\n— Թո՛ղ այդպես լինի, ասացի ես, կա՛մ Սիբիր կերթամ` աքսոր, կամ կհաստատեմ, որ այս ակը խարդախ է, և դա ոչ թե հինգ հազար երկու հարյուր մանեթ, այլ մեկ գրոշ չի արժիլ:\n\nԱյս որ ասացի. վառեցի մի լուցափայտ ու բոցը մոտեցրի ակին. երբ որ ակը մի փոքր տաքացավ` իսկույն երկու կտոր սիրուն տաշած և հղկած հասարակ ապակի դարձավ, որի մեջ ներկ էր քսած` կարմիր գույն տալու համար ու եզերքները սոսնձով կպցրած:\n\nԱսատուր աղան պապանձված մնաց. իսկ պարսիկը ամոթիցը ու բարկությունիցը չգիտեր ի՛նչ աներ:\n\n— Տե՛ս, տե՛ս, ի՞նչպես խաբվել եմ ես. այս անպիտան հասարակ ապակիի համար տվել եմ հինգ հազար մանեթս. ափսո՛ս, հազար ափսոս իմ կորցրած փողիս, ասաց պարսիկը, հուսահատված ձևանալով:\n\n— Ա՛յ բան, ասաց, ծիծաղելով Ասատուր-աղան, ամա լավ բաբաթի պետք է խաբեր ինձ էս շ. ո. պարսիկը, եթե դու չիլեիր…\tՆո՛ւ, պարոն Վարդան, մեռնելս մտքիցս կանցներ, բայց էսպես ղոչաղությունդ ամենևին մտքիցս չէր անցնիլ: \nԷսօր դու ինձ հինգ հազար մանեթ բաշխեցիր. մեծապես շնորհակալ եմ: \nԹե էդպես ա` արի՛ գնանք մեր տուն` մեկ տեղ հաց ուտենք. բայց խնդրըմ եմ, մյուս անգամ էլ էն հին գժություններդ մի՛ անիլ: \nԷս անգամն էլ քեզ կբաշխեմ:\n\nՊարսիկը կամացուկ հավաքեց ապրանքը, փակեց ապակիե կափարիչով արկղը ու հեռացավ. մենք էլ գնացինք Ասատուր-աղայի տունը: \nԱյս կերպով նորա դռները նորից բացվեցան իմ առջև:\n\nՃաշի վրա ո՛չ Սոֆիան կար և ոչ նորա մայրը Օսաննան, Կատյային էլ չտեսա: \nԵրեկոյան ժամը 5-ին սիրտս կոտրած վերադարձա իմ խրճիթը:\n\nՀունիսի 23.\nԻ՞նչ եմ ուզում ես Ասատուր-աղայից, ի՞նչ եմ սպասում Սոֆիայից, այս հարցմունքներին մինչև ցայժմ ինքս ինձի ուզացած չեմ ճիշտ պատասխան տալու. Ասատուր-աղան որ կա` մի ինքնահավան, կամակոր, փառամոլ մարդ է: \nՆա ինքը իր խելքով, իր աշխատանքով (արդար, թե անարդար ճանապարհով` այդ ջոկ բան է) կարողացել է միլիոնի տեր լինելու. այդ` Ասատուր-աղայի և նորա նմանների կարծիքով մի այնպիսի սխրագործություն է, որի առջև պիտի ոչնչանան ամենայն ինչ մարդկային արժանավորություններ և առաքինություններ. գիտություն, իմաստություն, քաջություն, քանքար, հանճար` ի՞նչ չնչին բաներ են հարստության առջև: \nԱսատուր-աղան արդեն սիրահարված է յուր խելքի վերա. կամակորությունը խորունկ արմատ ձգել է նորա մեջ: \nԱսատուր-աղան հարուստ է, ուրեմն աշխարհքի ամեն բարիքը հասանելի են նորան. փողով նա կարող է մեծամեծ, արքայավայել պալատների մեջ բնակել, իրա շրջապատը շքեղ զարդարել, ծանոթություն ունենալ ամեն պատվավոր, քանքարավոր և բարձրաստիճանավոր մարդոց հետ, գնել մարդոց խղճմտանքը, գնել, մինչև անգամ, չքնաղագեղ կանանց եթե ոչ սերը, գեթ նոցա կեղծի գորովը և հրապույրքը: \nԵս` մի աղքատ և աննշան բժիշկ, այն էլ հայ բժիշկ, ի՞նչ պիտի կարողանամ նորան տալու, ինչո՞վ գրավելու նորա կոշտացած սիրտը: \nՆորան պետք է բարձրաստիճան, անվանի, երևելի ազգատոհմե փեսա, որի վերա նայելով նա կարող լինի պարծենալու թե` ահա ինչպես ոմնի տվել եմ իմ աղջկանը: \nԵս ի՞նչ մեկ այդպիսի աչք-ընկնելու արժանավորություն ունիմ, բացի համեստութենես և աշխատասիրութենես, — որով հագենար նորա սնափառությունը: \nԱյժմ դառնանք Սոֆիային: \nԻնչո՞ւ ինձ պետք է սիրե Սոֆիան. նորա՞ համար որ ես նորան սիրում եմ. ի՞նչ մեծ փառք և երջանկություն է իմ սերը նորա համար: \nԳեղեցիկ, դեռահաս, և որ գլխավորն է` հարուստ աղջկան ո՞ր երիտասարդը չի սիրել: \nՈ՞ւր է իմ այն արտաքին գեղը, որի վերա ամեն աղջիկ հաճությամբ նայում է. ո՞ւր են իմ փայլուն ուսադիրները` փայլուն օձիքները, շըխքշըխքալի թուրը և խթանները, որոնք հրապուրում են ամեն աղջկա աչք ու ականջ: \nՉէ՛, ո՛չ Ասատուր-աղան և ո՛չ Սոֆիան կարող են սիրել ինձ այնպես, ինչպես որ ես կկամենայի: \nԵթե իմ մեջ կա ինչ ու ինչ արժանավորություն` նա այնքան փոքր է, որ խոշորացույցով պիտի նայես վերան, որ տեսնես, իսկ խոշորացույցը չի կա ո՛չ Ասատուր-աղայի և ո՛չ Սոֆիայի աչքերին... \nԱյս էլ ասենք, եթե Սոֆիան մի հասարակ մարդու աղջիկ լիներ, արդյոք ես կսիրեի՞ նորան և նա ինձ գեղեցիկ ու հրապուրիչ կերևա՞ր... իսկ Կատյա՞ն... \nՉէ, հեռացիր ինձանից, զննողակա՛ն ոգի, քեզ յուր մեջ ունեցողը երբեք բախտավոր չի լինիլ: \nՉեմ ուզում իմ զգացմունքը կշիռքի վերա դնելու…\tԵս սիրում եմ Սոֆիային. ես ամեն հնար գործ պիտի դնեմ առաջադրյալ նպատակիս հասնելու և…\tկհասնեմ:\n\nԱյսօր բոլոր օրը անձրև էր գալիս. ամբողջ օրը տնիցս դուրս գալու հնար չի գտա. երեկոյան դեմ թեև անձրևը դադարեցավ, բայց գետինը այնքան խոնավ էր, որ հազիվ թե ժողովուրդը զբոսնելու ճեմելիք երթա: \nԱնհնարին բան է, որ Սոֆիային թողած լինեն տնից դուրս գալու, հայրն ու մայրը դողում են նորա վրա ու աչքերի լուսի պես պահում են: \nՉէ, նա ճեմելիք չի երթալ: \nՄենակ նստած եմ սենյակիս մեջ ու սրտնեղությունիցս պատուհանիցս դուրս եմ նայում: \nՇատ սակավ տուն կգտնվի Տաք-ջուրի մեջ, որի դիրքը այնպես կենդանանկար լինի, ինչպես իմը, թեև բնակած փողոցս շատ տգեղ անուն ունի (Խոզի ձոր). բայց այն տեսարանը, որ փռված է առջևս` ի՛նչ ասես կարժե: \nՀարավից երևում է գալարազարդ պարտեզների և անտառների ծով. առավել հեռուն Փոդքումոք գետակը, օձի նման պտույտքելով, անցնում է դաշտերի, անտառների ու սարերի միջով, ավելի հեռուն միջին բարձրության բլուրներ ծածկած են ծառերով, որոնք ինձ դալար խոտ են երևում հեռավորության պատճառով. նոցա ետևից էր յուր ալեզարդ կրկնակի գագաթները «տաշած ադամանդի» նման բարձրացնում է Եալբուզը: \nԱրևմտյան պատուհանիցս երևում են հայոց նորաշեն եկեղեցիի գմբեթն ու Բեշթավի հինգ գագաթներեն մինը: \nԱմբողջ քաղաքը լողում է ծառատունկների մեջ. կարմրակատարներն ու խաղատտնիկները նոցա սաղարթների մեջ պահված` օդը լցնում են իրանց դայլայլիկովը. խոտերի ու ծառերի տերևների վերա ծիածանի ամեն գույներովը փայլում են անձրևի շիթերը. օդը այնպես մաքուր է, որ ամեն մի շունչ առնելիս` կարծում ես թե կյանքը լայն հոսանքով թափվում է մեջդ:\n\nԱնկո՛ւշտ մարդ, ահա քեզ բախտ, ահա քեզ գեղեցկություն, որն քեզանից չի պահանջում ոչ զոհ և ոչ հոգեկան տանջանք. վայելե՛, բախտավոր եղիր. ինչո՞ւ վազում ես անցավոր մութի ու անշոշափելի ստվերի ետևից: \nՄի՞թե քեզ սիրող Կատյան խրճիթի մեջ քեզ պակաս բախտ կբերե, քան թե քեզ արհամարհող Սոֆիան ճոխ ապարանքումը…\nԼռե՛, լռե՛, առողջամտությո՛ւն, ես քու ձայնը չեմ ուզում լսել. ես սիրում եմ Սոֆիային, և ձեռքես եկած ամեն հնարը գործ կածեմ, որ նա էլ ինձ սիրե և իմը լինի:\n\nՔնեցա, և անհանգիստ երազները սաստիկ տանջեցին ինձ ամբողջ գիշեր. մյուս օր որ զարթեցա` մարմինս հոգնած և տանջված էր:\n\nՀունիսի 25.\nԱյսօր հասարակաց մատենադարան էի գնացել. ուզում էի կարդալով ձանձրույթս մի փոքր ցրվելու. բայց ո՛չ Լերմոնտովը, ոչ Տուրգենևը, ո՛չ Տոլստոյը և ո՛չ ժամանակակից հաստ օրագիրները կարողացան փարատելու տրտմությունս: \nԹեև Տաք-ջուր եկած օրերս ոչ մի անգամ տեսած չէի Սոֆիային, բայց հենց որ գիրքը բացում էի էջքերի մեջ գրվածքի տեղ տեսնում էի նորա պատկերը, բայց, զարմանալի՛ բան, Սոֆիայի ետևից էլ երևում էր աչքիս Կատյայի երեսը, որ տխուր նայում էր վրաս և գլուխը շարժելով, ասես թե մեղադրում էր ինձ... ինչո՞ւ...\nՁեզ մեկ բան ասե՞մ, լսեցե՛ք: \nՏեսնում եք, որ ես Սոֆիային սիրում եմ, այսուամենայնիվ, նորա սիրտն ու հոգին գրավել չեմ կարողանում, ինչո՞ւ: \nՄյուս կողմից, ես համոզված եմ, որ Կատյան ինձ սիրում է, և հոգիս վկայում է, որ այդ տգետ, ծառա աղջիկը վաղ կամ ուշ կգրավե ինձ և կտիրապետե... ինչո՞ւ:\n\nԻսկական մաքուր, անկեղծ սերը միշտ կհամոզե ու կհաղթե:\n\nԻ՛նչ, ինչ ասացի՛ ե՞ս... \nԿատյայի՞ն…\tսիրե՞մ…\tե՞ս նորան…\tիմ կի՞նը…\tանեմ... \nԵրբե՛ք, ես շուտով ինքս ինձի կտամ կսպանեմ, քան թե շքեղ, քնքուշ Սոֆիային թողած, այդ սպասավոր աղջկան սիրեմ և վրան պսակվիմ: \nԹո՛ղ այն օր ինձ սև սուգի օր լինի, երբ ես Կատյայի մարդը լինիմ: \nՄիթե՞ ես այդ բանի համար իմ պատանեկության ամենագեղեցիկ հինգ տարին զոհեցի, ամեն տանջանք, նվաստություն և զրկանք համբերեցի, որ, վերջապես, ծաղիկ հասակս և փայլուն ապագաս նվիրեմ մեկ նաժիշտի…\tԱ՛խ, Կատյա, Կատյա, այս ի՞նչ ես անում ինձ հետ, քու մաքուր և անկեղծ սերը դեպի ինձ առավել վտանգավոր է, քան թե վիշապ օձի խեղդող օղակները:\n\nԹողի գրքերն ու գնացի հասարակաց դահլիճը (Նիկողայոսյան ոքսհալը), որ կից է մատենադարանին, որ Էսենթուքի ջուր խմողները ժամ կամ ժամ ու կես ման են գալիս. հանկարծ ի՞նչ տեսնեմ, Սոֆիան և Կատյան ման եկողների մեջն էին, երբ որ հակառակ պատին հասած` ետ դարձան ու երեսները շուռ տվին` մենք միմյանց հանդիպեցինք: \nԻնձ որ տեսավ Սոֆիան` սպիդնեցավ, իսկ Կատյան շառագնեցավ: \nԻրար բարև տվինք, ձեռք սեղմեցինք (իհարկե, Կատյան ինձ ձեռք տալու չհամարձակվեցավ) ու սկսանք սովորական խոսակցություն` օդի և ջրերու ներգործության և այլ այսպիսի աննշան առարկաների մասին: \nԿատյան թեև չէր խոսում, բայց աչքիցս պուկ չէր տալիս: \nՍոֆիան թեև հետս էր խոսում, բայց ամենևին չէր նայում վրաս, այլ նայում էր մեկ սպայի վերա, և այդ սպան էր... \nԴռոզդովը, որն պահարանի առջև կանգնած` հանքերն էր նայում:\n\nՍիրտս տակնուվրա եղավ. նախանձը օձի խայթոցի նման լցվեցավ սրտիս մեջ և անողորմաբար տանջում էր ինձ:\n\n— Այս ի՛նչ սիրուն սպա է, ասաց ինձ Սոֆիան, չգիտե՞ք արդյոք ի՛նչպես է նորա անունը:\n\n— Անունը Վլադիմիր է, ասացի:\n\n— Վլադիմի՞ր, ա՛խ, ինչ սիրուն անուն է:\n\n— Մի՞թե Վարդանը — իմ անունս — Վլադիմիրից վատ է:\n\n— Ո՞վ է ասում, Վարդանն էլ վատ անուն չէ, ասաց ու քթի տակից ծիծաղեց: \nՎարդան, Վարդան. «Հայը թակե Վարդանին, թուրքը թակե Վարդանին», հա՛, հա՛, հա՛, հա՛. բայց Վլադիմիրը ավելի գեղեցիկ է: \nԻնձ այնպես երևում է, որ` ով որ Վլադիմիր անուն է կրում` անպատճառ պետք է լինի սպիտակ երեսով, կարմիր թշերով, բարձր հասակով, կապույտ աչքերով և դեղձան մազերով մեկ քաջ երիտասարդ…\n— Ինչպես որ այս Դռոզդովն է, այնպես չէ, օրիորդ:\n\n— Մի՞թե սորա մականունը Դռոզդով է, այդ էլ շատ գեղեցիկ մականուն է…\tՎլադիմիր Դռոզդովը, — մրմնջաց կամացուկ… — շատ սիրուն երիտասարդ է:\n\nՍոֆիայի աչքերը գոհարի նման ցոլացին, երեսը շառագնվեցավ և դեմքի վերա անմեկնելի երջանկություն փայլում էր:\n\nԱյդ րոպեին ես այնպես ատեցի Սոֆիային, ինչպես որ մարդս կարող է ատել յուր ծնողաց կամ զավակների սպանողին. բայց, ավա՛ղ, այդ ատելությունը նման էր այն ատելության, որն զգում է թռչունը, որ կեցած է խորամանկ օձի առջև, ողորմելին թովված է թունավոր սողունի աչքերեն. նա ակամա մոտենում է նորա բացած բերանին, և ատելով նորա զոհն է դառնում: \nԱյսպիսի կախարդական ուժով Սոֆիան քաշում էր ինձ դեպի իրան: \nՄի՞թե այս սեր է: \nԵթե այդ սեր ևս լինի, գոնե այն սերեն չէ, որն մարդուս երջանկացնում է: \nԵթե Կատյան Սոֆիայի հանգամանքի մեջ լիներ` նորան էլ այսպե՞ս կսիրեի արդյոք, թե ո՛չ: \nԱհա խնդիր, որն լուծելու համար առողջ դատողությունս հրաժարվում էր ինձ օգնելու...\nՍոֆիան յուր անզգույշ վարմունքով բանը այն տեղը հասցուց, որ Դռոզդովը նկատեց, որ աղջկա վերա ազդեցություն է գործել յուր արտաքին տեսքովը: \nՔանի-քանի անգամ նորա վերա շինծու անուշ աչքեր ձգեց, և մի անգամ էլ իբր թե պեխերն է շփում, մատի ծայրովը համբույր ուղարկեց նորան: \nՉգիտեմ նկատե՞ց այդ Սոֆիան, թե ո՛չ, միայն թե ամենևին վիրավորված չցուցուց իրան, այլ ընդհակառակն, միշտ ինձ հետ պինդ-պինդ ռուսերեն խոսելով, աչքը նորանից չէր հեռացնում, և խոսակցության նյութը ավելի հետաքրքրելի էր Դռոզդովին, քան թե ինձ:\n\nԿատյան, ինչպես ասում են, կեցած տեղը անկրակ այրվում էր ամոթից ու դժկամությունից:\n\nԻ՞նչ պիտի կարծեր Դռոզդովը իմ վերա, ի՞նչ գաղափար պիտի կազմեր օրիորդ Սոֆիայի և առհասարակ ամեն հայերի վերա:\n\nԵս աղջիկներին մինչև նոցա տան դուռը ճանապարհ ձգեցի, բայց քաղաքավարությամբ ներս չի մտա. սպասում էի, որ Սոֆիան կհրավիրե. բայց նա չհրավիրեց, և ես մնաս բարև ասացի ու հեռացա:\n\nՏխուր վերադարձա ճեմելիք: \nԹեև ժամանակը ուշ էր, բայց շատ զբոսնողներ կային: \nՆստարաններից մինի վերա սպաները պինդ-պինդ խոսում ծիծաղում էին: \nՀեռվից գալիս էր Դռոզդովը: \nՍպաներեն մինը ասաց.\n— Պարոններ, աչքերդ այն կողմը դարձրեք: \nԹամբովի այղըռն է գալիս:\n\nՍպաները բարձրաձայն ծիծաղեցան: \n«Շատ սիրուն և հարմար անուն է մեր Դռոզդովի համար», ասացին քանիսը, «Թամբովի այղը՛ռ, Թամբովի այղը՛ռ» կրկնեցին:\n\nԵրբ որ Դռոզդովը մոտեցավ` ոչ մի սպա նորան ձեռք չի տվեց. ինչպես երևում էր` նա նոցա առջև խեղկատակի դեր էր խաղում:\n\n— Պարոններ, ծիծաղեցեք վրաս, ծիծաղեցե՛ք, ասաց նա կես ծիծաղով և կես ծանրադեմ. ձեր չի հավանած Թամբովի այղըռը մի այնպիսի ասիացի զամբիկ է գտել, որի համար շատերդ ուրախությամբ կհոժարեիք ինձ նման այղըռ լինելու:\n\n— Ո՞ւր է կենում այդ զամբիկդ, ո՞րտեղ կարող ենք նորան տեսնելու, ասացին մի քանի երիտասարդ սպաներ:\n\n— Որտեղ կեցածը դեռևս ինքս էլ չգիտեմ, բայց կարծում եմ, եթե պարզ եղանակներ լինին, նորան միշտ կարելի է ճեմելիքում տեսնել: \nԲայց այդ չէ՛ գլխավորը, այն է (ինձ մի առմեաշքա պտղավաճառ ասաց), որ նա մի շատ հարուստ հայի աղջիկ է, թեև ցեղը, ինչպես տեսնում եք, ասիական է, բայց ֆրանսիացիից ավելի ազատամիտ դաստիարակված է. ուրեմն «մեր դաշտի պտուղներիցն է»: \nԿեցցե՛ լուսավորությունը:\n\n— Շնորհավորենք, շնորհավորենք այդ գյուտդ. բայց հետո մեզ էլ մաս կհասնի՞, ասացին մի քանի կարմիր ու կապուտ քիթերով սպաներ:\n\n— Պա՛րոններ, դուք շատ լավ գիտեք, որ ես եսամոլ չեմ: \nԻմ սիրած բանս է կանանց սրտերի մեջ ճանապարհ բանալ. հետո արդեն ես չեմ հոգում` ով անցուդարձ պիտի անե այդ ճանապարհի վերա:\n\nՍպաները ծիծաղեցան. բայց իմ սրտես արյուն կաթեցավ:\n\nԵվ ի՞նչ զարմանք, եթե ինքդ չգիտես պատիվ պահելու, ի՞նչ իրավունք ունիս պահանջելու, որ ուրիշները պահպանեն:\n\nԳլուխս կախած տուն վերադարձա:\n\nՀունիսի 26.\nԱռավոտը որ զարթեցա` առողջությունս տեղը չէր. լեզուս պղտոր էր, աչքերիս սպիտակուցը դեղնագույն և մի փոքր էլ արյուն կոխած, բազկերակս անկանոն, բերանս դառն, ասես թե լեղի էի խմել. բայց շատ լավ գիտեմ` որ գիշերս մրսած չէի, և ո՛չ երեկվա օրն ստամոքսս ավերած: \nԱյսպես ուրեմն, պրոֆեսորներիս ասածը արդարացավ, թե հոգու ստացած հարվածները միշտ ցոլանում են մարմնու վրա: \nԱյսօրվա տկարությունս անշուշտ հետևանք են երեկվա անախորժ անցքերին:\n\nԱյժմ արդեն երկբայության տեղի չիկա, որ Սոֆիան ինձ չէ սիրում. բայց այդ բավական չէ, ես այժմ մինչև անգամ կասկածում եմ, որ նա երբևիցե և որին ևիցե կարող լինի սիրելու: \nԿինը սիրո համար ստեղծած է, վասնզի կինը ինքը անձնավորած սեր է. կինը որ չսիրե` նա յուր կնությունը կորցնում է, մի խրտվիլակ, մի հրեշ է դառնում: \nԱղջիկը, որ պղատոնական սիրով չսիրե մի գաղափարական պատանիի, հարս որ չսիրե յուր փեսային, կողակից որ չսիրե յուր ամուսինին, մայր որ չսիրե յուր զավակին — այս անհասկանալի է ամեն ազգի մեջ: \nԳիտեմ, հոգիս վկայում է, որ եթե երբևիցե Սոֆիան իմ կինը լինի` նա իմ գլխուն մեծ անբախտություն պիտի բերե. աշխարհիս երեսին ամենաթշվառ արարածը պիտի դարձնե ինձ. բայց այնուամենայնիվ, նորա պատկերը մտքիցս հանել չեմ կարող: \nՇատ թանկ կտայի այն մարդուն, որ ինձ պարզեր` արդյոք հինգ տարվա սովորության հետևա՞նքն է այս, թե՞ ես իսկապես սիրում եմ նորան: \nՆմանապես շատ կուզեի իմանալ` թե Սոֆիան ևս սիրե ինձ, ինչպես որ ես սիրում եմ նորան` արդյոք իմ սերը մի փոքր չէ՞ր պակսիլ և կամ բոլորովին չէ՞ր անհետանալ սրտես: \nԱրդյոք արգելքները գլխավոր դեր չե՞ն խաղում սիրո կապերի մեջ: \nԱրդյոք մենք մեր համառությունը չե՞նք ընդունում սիրո եռանդի տեղ…\tՈ՞վ ինձ կմեկնե այս, իմ տարիքի համար, դժվարալույծ խնդիրները:\n\nԿեսօրի ժամանակ տոթը սաստկացավ. փոքրիկ սենյակիս մեջ շնչելու օդ չէր մնացել, խեղդվում էի. սրտմաշուկ ճանճերը տարմովին թռչում նստում էին մերթ առիքի, մերթ սեղանի և մերթ գլխուս վրա, նոցա բզզոցը դժոխային երաժշտություն էր ականջներիս համար: \nԷլ հնար չիկար տանը մնալու, կես հիվանդ, կես առողջ հագվեցա թեթև ու գնացի ճեմելիք: \nՄարդիկ կամաց-կամաց, ամեն կողմից, գալիս հավաքվում էին, շատերը իրանց պատվիրած թիվը բաժակներին խմել էին ու լոգարանները ընդունել էին, մնացածն էլ ինձպես տանը մնալու հնար չունենալով` գալիս էին ճեմելիք զբոսնելու. ճաշելու էլ դեռ շատ վաղ էր:\n\nՏաք ջուրի ճեմելիքները սկսում են Մաշուխի բարձրագույն լանջեն, այսինքն իսկ և իսկ այնտեղեն, ուր կա Եղիսաբեթյան սրահը և իջնում են դեպի վայր, և գնալով միշտ դեպի արևմուտք, վերջանում են քաղաքի սահմանումը: \nԵրբ որ Եղիսաբեթյան սրահին հասար` դեպի ձախ կողմդ վերևումը կտեսնես մի կանաչ սար. դեպի ձախ կողմդ վերևումը կտեսնես մի կանաչ ներկած հովանոց, ուր երբեմն եղել է Էլոյան տավիղ, որ այժմ հանած է, ավելի ցած` գտնվում է Լերմոնտով բանաստեղծի քարայրը և մեջը նորա կիսարձանը. իսկ սրահը մեջ ընդ մեջ անցնելով, եթե երթաս դեպի հյուսիսային-արևմուտք, մի վերսթ հեռավորությամբ կա այն երևելի փուլը, որը լցված է ծծմբային տաք ջրով, դեպի ուր այժմ տանում է մի գետնափոր ճանապարհ:\n\nԱհա այսպես, ետև ետևե ճեմելիքները անցնելով, հասա մինչև Եղիսաբեթյան սրահը, այնտեղ մի փոքր կանգ առի, հարավումը տեսա ահագին Եալբուզը, որ ութսուն վերստ հեռվից մի ահագին սառույցի նման փայլում էր առջևս, և հետո քայլերս ուղղեցի դեպի փուլը:\n\nՃանապարհի կեսը անցած էի, որ տեսնեմ հեռվից մի կին է գալիս. երբ որ մոտեցավ` տեսա որ Կատյան էր, որ փուլից վերադառնում էր:\n\nԻրար բարևեցինք:\n\n— Երևի փուլ էիք գնացել, — ասացի:\n\n— Այո՛, փուլ էի գնացել թամաշա անելու, — ասաց նա:\n\n— Ափսո՛ս, որ ես մի փոքր ուշացա և կամ դուք մի փոքր շտապեցիք, թե չէ` միասին կերթայինք, ճանապարհը երկուսիս էլ ձանձրալի չէր լինիլ, ասացի:\n\n— Ի՞նչ հաջաթ, ես դադրած չեմ, պարոն Վարդան, եթե կկամենաք ես ձեզ հետ նորից կերթամ, ասաց Կատյան:\n\nԵրկուսս էլ սուտ ասացինք, երկուսս էլ մին մինի ասելու բաներ ունեինք, բայց չէինք ուզում խոստովանելու, երկուսիս էլ փուլ երթալը (ես քանիցս արդեն տեսել էի) մի վայելուչ պատրվակ էր:\n\n— Ուրեմն, Կատյա, եթե ձեզ ծանրություն չի լինիլ, երթանք միասին, ասացի ու կուռս տվի իրան:\n\nԽեղճ աղջիկը, կյանքի մեջ երևի այսպիսի քաղաքավարություն տեսած չէր. ո՛րպիսի ուրախությամբ ձեռք ընկավ կուռիս, ո՛րպիսի քնքուշ շարժվածքով սիրուն գլուխը խոնարհեց դեպի աջ ուսս, հավատացեք, ոչ մի ավագորյարի կամ իշխանի կին կամ դուստր չէր կարող այդպիսի չքնաղ պատկեր ձևացնելու յուր անձով: \nՆորա գլուխը հասնում էր մինչև ականջիս բլթակը, հասակը հասակիս և կազմվածքը կազմվածքիս այնպես հարմար էին գալիս, որ ասես թե անդուստ ի վերուստ մենք մեկմեկի համար էինք աշխարհք եկած: \nԱչքիս ծայրով նայեցա նորա երեսին և տեսա նորա լիովին երջանկությունը և անձնաբավականությունը: \n«Տեր Աստված, տեր Աստված, ասացի մտքիս մեջ, երբեմն ինչ փոքր բանով կարելի է մարդ երջանկացնել, նոր կյանք տալ նորան և փոխադարձ` ինչ փոքր բանով կարելի է նորան թշվառության անդունդ գլորել ու բարոյապես սպանել: \nԻհարկե, այդ րոպեին Կատյայից երջանիկ կին չիկար աշխարհիս երեսին: \nՄի փոքր որ առաջ գնացինք, ես կանգնեցա ու ասացի նորան.\n— Ես քեզ մի բան ասե՞մ, Կատյա, փուլը ես արդեն քանի-քանի անգամ տեսել եմ, դու էլ այս րոպեիս այնտեղ էիր, եկ այս մոտիկ նստարանի վրա նստենք ու խոսենք. մին էլ ի՞նչ այս տոթին, փոշի կուլ տալով, իզուր պիտի երթանք ու վերադառնանք:\n\nԱռաջարկությունս ուրախությամբ ընդունեց Կատյան, ու մենք բաց դաշտի մեջ, մի վայրի տանձի ծառի տակ նստանք: \nՄեր կեցած տեղը բարձրավանդակ էր. դեպի արևելք խորունկ ձոր էր` գահավեժ ափերով, ավելի հեռուն երևում էին Փոդքումոք գետակը և շատ աուլներ, որոնք թաղված էին սաղարթախիտ պարտեզների և անտառների մեջ: \nՍարի կրճիցը զով ու անուշ քամին ուղիղ փչում էր մեր երեսին:\n\n— Ի՞նչ նոր բան կա ձեր տանը, ինչպե՞ս է առողջությունը Ասատուր-աղային, Օսաննա խաթունին և օրիորդին, սկսեցի ես, խոսակցության ավելի հարմար նյութ չի գտնելով գլխուս մեջ:\n\n— Փառք աստուծո, լավ են, պատասխանեց Կատյան:\n\nԵրկուսս էլ լավ հասկանում էինք, որ ոչ ես այն եմ հարցնում, ինչ-որ ուզում եմ, և ոչ նա տալիս է ինձ այն պատասխանը, ինչ-որ ինձ կարող է բավականացնել: \nԵվ այս աննշանակ հարց ու պատասխանից ետ երկուսս էլ բավական ժամանակ լուռ մնացինք. երկուսիս լեզուների վրա ևս կար մեկ խոսք, որն ասելու քաշվում էինք: \nՎերջապես ես խզեցի այս տաղտկալի լռությունը:\n\n— Ասա, խնդրեմ, ինձ ճշմարիտը, Կատյա, Սոֆիան ինձ սիրո՞ւմ է, թե ոչ: \nՏաք-ջուր գալիս դեսը ես նորա մեջ մեծ փոփոխություն եմ տեսնում դեպի ինձ, ի՞նչ է պատահել նորան...\n— Պարոն Վարդան, որովհետև դուք ինձանից ճշմարիտն եք ուզում իմանալ, ես ինձ համար մեղք կհամարեմ, եթե ձեզ մոլորեցնեմ Սոֆիայի մասին:\n\nՍոֆիան ձեզ ոչ Մոսկովումն է սիրել և ո՛չ այժմ այստեղ սիրում է, ինչպես որ նորա հայրն ու մայրն են միշտ ասում` նա էլ այնպես է կարծում, որ նորան արժանի փեսաներ չի կան հայերի մեջ: \nՆա ուզում է մի ջահիլ գեներալի կամ գուբեռնատորի կնիկ լինել. այդպիսի մարդ չունքի հայերի մեջ չիկա. Սոֆիան էլ կամա-ակամա օտարազգիի պետք ա գնա: \nՍոֆիան, իր հոր նման, հայերին իսկի չի սիրում, միշտ ծիծաղում է նոցա վրա: \nՇատ դժար էր ինձ ձեզ այս բանը հայտնելը, բայց չունքի դուք կամեցաք ճշմարիտը իմանալու, ես էլ ձեզ ինչ որ ճշմարիտ բան գիտեի` ամենը ասացի:\n\n— Մի՞թե, — ասացի հուսահատաբար և գլուխս կրծքիս վրա խոնարհեցի և արտասուքը ոլոռ ոլոռ կաթում էր աչքերես:\n\n— Պարոն Վարդան, ինչի՞ եք տրտում, ինչի՞ եք լալիս, մի՞թե Սոֆիան կարժե ձեր արտասուքին. մոռացե՛ք նորան. աստուծո փառք տվեցեք, որ ձեր պսակի բանը գլուխ չեկավ. Սոֆիան մի օր ձեզ անպատճառ քանբախտ կաներ…\n— Ա՛խ, Կատյա, Կատյա, մի՞թե սորանից էլ մեծ անբախտություն կա աշխարհիս երեսին...\n— Կա, պարոն Վարդան, կա. դորանից էլ մեծ անբախտություն կա. բայց աստված ուզում է ձեզ ազատել նորանից, և այդ անբախտությունն է` Սոֆիայի նման աղջկա մարդը լինելը: \nՀավատացե՛ք ինձ, պ. Վարդան, որ Սոֆիան ամուսնական կյանքի համար ստեղծած չէ. նորա խելքը միտքը Փարիզներ, Վեննաներ, պարահանդեսներ, դիմակահանդեսներ, զարդեր և սիրուն զինվորականներ են. ի՞նչ սազ կգա համեստ հայ երիտասարդին այդպիսի կնիկը:\n\nԱյն րոպեին ես կարծում էի թե` Կատյային այսքան չարախոսություն, այսքան բամբասանք թելադրողը նորա նախանձն է դեպի հարուստ Սոֆիան և, գուցե, մի փոքր էլ պատվասիրական ձգտումն դեպի ինձ. բայց թե որպիսի անարդար կարծիք էր այդ խեղճ ու անմեղ աղջկա մասին — այդ ես հետո իմացա: \nԻսկ այն րոպեին ես լուռ մնացի, և միայն երեսիս ծռմռելով հասկացուցի նորան, որ այդպիսի խոսքերը Սոֆիայի մասին ինձ շատ անախորժ են:\n\nԿատյայի երեսը մառախուղով պատեցավ. հազիվ նշմարելի արտասուք ցոլաց նորա աչքերի մեջ. իմ պատասխանը, ինչպես երևում էր, խորունկ խոցեց նորա սիրտը: \nԴառնալով ինձ, ասաց նա:\n\n— Պարոն Վարդան, շատ կարելի է դուք կկարծեք, որ ես ատում եմ Սոֆիային, կամ` նախանձում եմ նորան կամ մեկ չարություն եմ կամենում. աստված մի արասցե. բայց ես մեղքանում եմ ձեզ, որ մինչև այժմ հասկացած չեք նորան: \nԵս Սոֆիային փոքր ժամանակից ճանաչում եմ, դեռևս այն ժամանակ, երբ նորա հայրը այժմվա պես հարուստ չէր, իսկ իմ հանգուցյալ հայրը Հաշտարխանի մեջ առաջին մարդն էր. գուբեռնատորը ու սրբազան առաջնորդը ամեն կիրակի մեր տանը ճաշի էին լինում. Սոֆիան փոքր ժամանակից չունքի հոր ու մոր մեկ հատ աչքի լույսի պես զավակն էր` շատ երես էր առած. ամեն բան ուզում էր, որ իրա կամքով լինի. հենց որ մեկ թարս բան ասեիր` իսկույն ի՛նչ ձեռը հասավ` կոտրում, փշրում, գետնե գետին էր տալիս, գլխի մազերը պոկում էր, գլուխը պատին էր տալիս ու ձեռքերն էր կծոտում: \nԱյսպես իրա ասածի աղջիկ էր: \nՀերն ու մերը ասում էին` թե կմեծանա` կխելոքանա ու իսկի չէին աշխատում դրստելու: \nՄեծացավ, ամա տեսա՞ր որ բնությունը չի փոխվեցավ: \nՀիմի արդեն նորա դրստելը անկարելի է և կամ շատ աշխատություն և շատ ժամանակ է պետք դորա համար: \n«Էլ ո՞ւր հեռու գնանք. երեկ միասին էինք ման գալի բուլվարումը. մին էլ բիրդան մեր ղարշու էկավ էն Դռոզդով օֆիցերը ու էրկուսիս չեստ տվավ: \nՍոֆիան փոխանակ գլուխ տալու ու մոտից անձեն անցնելու, ի՞նչ անի լավ ա, — սկսավ հետը խոսելու. խոսան, խոսան, ման եկան, ման եկան ու, վերջապես առանց հոր ու մոր հրամանին` տուն ձեն տվավ իրիկնաչայի: \nԴռոզդովի գորա ինչ. նա տղամարդ ա, ամոթ, պատիվ, խալխի բամբասանք նրա համար ոչինչ բան ա: \nԵկավ տուն, բարեկամացավ Ասատուր-աղայի ու Օվսաննա խանումի հետ. խելի վախտ նստավ ու գիշերի շատ ուշ ժամանակ գնաց տուն: \nԽոսածներն էլ ի՞նչ, ամենը դատարկ, հայվարա բաներ էին, — Փարիզի քեֆերի, բեաբուր կնանիքի վրա: \nՄեր Սոֆիան էլ ամաչելու, կարմրելու տեղ, բերանը բացած` ծիծաղում էր: \nԱպա հիմի ինքդ ասա` ի՞նչպես չի բարկանամ ախըր նրա վրա. մատաղ-ջան, էսպիսով հայ քրիստոնյայի անըմը կոտրվըմ ա ախըր օխտըն օտարի աչքըմը»: \nԱյս բոլոր մենախոսությունը հաշտարխանցի հայ կնոջ արագախոսությամբ, շունչ չառած, նկատեց դժկամած Կատյան: \nԱյդ րոպեին շատ գեղեցիկ էր նա, հայ կնոջ բնական խելքը, պարկեշտությունը և արդարամտությունը փայլում էին նորա դեմքին:\n\nՆա լռեց, ես ոչինչ պատասխան չի տվի:\n\nՏեղերես ելանք ու Եղիսաբեթյան սրահի միջովն գնացինք դեպի ճեմելիք: \nԺամը երկուսի մոտ էր. ճաշելու ժամանակն էր. ճեմելիքի մեջ գրեթե մարդ չէր մնացել, ամենը իրանց տներն էին քաշվել: \nԵս ճանապարհ ձգեցի Կատյային մինչև Ասատուր-աղայի տան մուտքը: \nՆերս չի մտած, Կատյան ինձ հարցուց.\n— Այս իրիկուն կգա՞ք աղայի մոտ:\n\n— Կարծեմ որ չեմ գալ, ասացի:\n\n— Ես ու իմ հոգին` շատ էլ լավ կանեք. ինչո՞ւ է ի զուր ձեր ստորանալը մի թեթևամիտ աղջկա և մի անհոգի ծերունիի առջև:\n\nԲայց ես խոսքս չի բռնեցի, ու չարաչար պատժվեցա:\n\nԵրեկոյան ուղիղ յոթը ժամին գնացի: \nԱսատուր-աղան քանի մի ռուս բարձրաստիճան պաշտոնատարների հետ պատշգամբի վրա նստած թեյ էր խմում. իսկ Սոֆիան Դռոզդովի հետ մի փոքրիկ բազմոցի վրա նստած շատ կամաց խոսում էր. Դռոզդովի աչքերը արյուն էին կոխած: \nՍոֆիան շառագնած, աչքերը խոնարհած` ուշադրությամբ լսում էր նրա խոսածը: \nԻ՛նչ էին խոսում նոքա` ոչ լսեցի և ոչ իմացա, բայց հավաստի գիտեմ, որ նոցա ամեն մի խոսքը դաշունի մահաբեր հարված պիտի լիներ ինձ համար: \nԺամ ու կես մնացի Ասատուր-աղայի տանը, անոնցմե ոչ ոք մի խոսք չասաց ինձ, ոչ ոք բարևս չընդունեց, ոչ ոք ինձ ձեռք չպարզեց, մինչև անգամ երկբայելի է, որ իմ ներկայությունը նկատած լինեին: \nՉայը քթիս տակից անցնելով` տալիս էին հյուրերին, իսկ ինձ ոչ առաջարկեցին և ոչ հարցրին` կկամենա՞մ, թե ոչ: \nԱռի գդակս, և խոր խոցված գնացի տուն: \nՇատ փոշմանեցա, որ Կատյայի խոսքին ականջ չի դրի:\n\nՀունիսի 30.\nՉորս ամբողջ օր վրա-վրա տանս փակված մնացի: \nՈչ ոք ինձ չայցելեց` ո՛չ բարեկամներ և ո՛չ հիվանդներ, թեև, ըստ օրինակի ուրիշ բժիշկներուն, տեղական լրագրի մեջ հայտարարել էի, որ «պատիվ կունենամ հիվանդներ բժշկելու»:\n\nՔաղաք հասած օրես ի վեր դեռևս ոչ մի հիվանդ դիմած չէ` իմ օգնությանը, բացի Կատյայեն, որն թերևս մենակ հավատում է իմ բժշկական հմտությանը: \nՈ՞վ է հարցնողը, թե այսպիսի ետ ընկած փողոցի մեջ մի նորավարտ հայ բժիշկ կա Վարդան Հուսկանյան անունով կամ չիկա, մինչ Բառթեր, Վիցեր, Սմիռնովներ, Միլյուտիններ, Խալեցկիներ արեգակի նման փայլում են ահա քանի տասնյակ տարիներ:\n\n\n\n\n\n\nԱյստեղ ևս ավելի մեղադրում եմ հայ բժիշկներին, քան թե ժողովրդին: \nԸստ մեծի մասին բժիշկները և հայ բժիշկը մանավանդ` իրանց գործի վրա ինչպես հարստացնող արվեստի վրա են նայում: \nԵրբ որ մեկ մարդու նպատակ հարստանալ է` արդեն հնարներու ազնվությունը և անազնվությունը նորա աչքեն փախչում են: \nԵրեք պաշտոն կա, ուր փողի սերը մարդուս համար դառնում է աններելի մոլություն. դոքա են պաշտոնները քահանայի, մանկավարժի և բժշկի: \nԵս չեմ ասում, որ այս երեքին փող և ապրուստ պետք չեն, ամենևին ոչ, բայց եթե սոցա աչքում փողը առաջին կարգումն լինի, նոցա գարշելի կդարձնե մարդոց աչքում: \nԱմենքս ներողամիտ աչքով նայում ենք արծաթասեր վաճառականի վրա, եթե մեկ զինվորական սիրե ճոխ և զեխ ապրուստ` մենք ամենևին նյութ չենք դարձնում մեր խոսակցությանը նորա այդ թուլությունը, բայց եթե մեկ քահանա, կամ մեկ մանկավարժ, կամ մեկ բժիշկ սիրե ճոխ ուտել-խմել, շռայլ ապրել, պերճ հագվել ու զարդարվել` մենք արդեն մեր մտքի մեջ նոցա կարգազուրկ և պաշտոնանկ ենք համարում, չենք հավատում նոցա օգտաբերությանը, և չենք գնահատում նոցա հմտությունը իրանց արվեստի մեջ: \nԻնչո՞ւ: \nԱյդ ամենին էլ հասկանալի է, ամենքն էլ գիտեն: \nԹե՛ քահանան, թե՛ բժիշկը և թե՛ մանկավարժը պաշտոն մտած օրից պիտի շարունակ սովորի և կատարելագործվի. դրա համար ժամանակ է պետք, իսկ եթե նոքա անձնատուր լինին փող ճարելու և ճոխ ապրուստ վայելելու` նոցա թանկագին ժամանակը իրանց ընտրած արվեստի համար անպտուղ կկորչի, և նոքա ո՛չ միայն չեն կատարելագործվիլ, ոչ միայն իրենց ստացած գիտությունը կպահպանեն, այլ օրեօր կմոռանան այն և կտգիտանան: \nԵրկրորդ պատճառ ևս կա, որ ժողովուրդը չի ներում այդ երեք պաշտոնին նվիրված մարդոց արծաթասիրություն և զեխություն: \nՔահանան, մանկավարժը և բժիշկը ոչ միայն խոսքով պարտավոր են խրատելու ժողովրդին, այլև իրենց անձնական համեստ կյանքով լինել նորան օրինակ, որն ավելի կհամոզի, քան թե ամենաճարտար լեզուն:\n\nՄեծագույն մասը հայ բժիշկներին սովորություն ունի, հենց որ թողեց համալսարանական նստարանը, իսկույն հետամուտ լինել, որ յուր ապրուստը ապահովացնե: \nԸնթերցանություն, պարապմունք, ուսումնական փորձեր, կատարելագործություն, հետախուզություն, — բոլորը ցնդում են նորա մտքեն, նորա բոլոր իմաստությունը սահմանափակվում է այն կիսակատար գիտությամբ, որ նա յուր պատանեկության օրերը օրամեջ քաղել էր պրոֆեսորների դասախոսություններեն և տարվա վերջին ամիս ու կես վայնաչարին քաղվածք էր արել յուր ճզմզած տետրակներովը: \nԹեև ամեն ազգի մեջ կան այսպիսի թերուս բժիշկներ, բայց միևնույն ժամանակ ամեն ազգ ունի հմուտ, կատարելագործած, առաջնակարգ բժշկապետեր, տարաբախտաբար հայ ազգը շատ ունի առաջիններեն և գրեթե ոչ մինը երկրորդեն:\n\nԱյս է պատճառը, որ հայ հիվանդը սակավ հավատ է ընծայում բժշկին: \nԵթե նորա տկարությունը փոքր ի շատե ծանր է` նա երբեք չի դիմիլ հայ բժշկին, այլ միշտ կհրավիրե օտարազգիին, հենց այն պատճառով, որ հային առանց այլևայլության վատ է ճանաչում, իսկ օտարազգիին` ոչ: \nՈ՞վ է մեղավորը: \nԻհարկե, շատ օգնում է մեր ազգակործան մոլորությունը, որ է օտարասիրություն, որով վարակված է գրեթե ամեն հայի — մեծից բռնած մինչև փոքրը: \nԱզգասեր, հայասեր խոսքը, որ մեր օրերում սաստիկ տարածված է մեր մեջ, հայի բերանումը նույն ծիծաղաշարժ նշանակությունը ունի, ինչ որ հարյուր հազարը կամ միլիոնը մի մուրացիկ աղքատի բերանումն: \nՄեր ազգի ո՛ր մեկ պակասությանը վրա խոսիմ, երբ որ մենք ծայր ի ծայր պակասություններով լցված ենք: \nԱնմխիթա՛ր վիճակ:\n\nԵրեկոյան դեմ, ժամը այսպես վեցին, գնացի ճեմելիք. սպաները մեծ խումբ կազմած` ծիծաղելով դեպի վեր էին նայում ու անպարկեշտ կատակներ էին անում իրանց մեջ նոցա մասին, որոնց վրա նայում էին, իսկ նայում էին նոքա Դռոզդովի և Սոֆիայի վրա, որոնք կուռ-կռի տված` գնում էին դեպի վերի ճեմելիքները:\n\n— Ա՛յ կտրիճ. — ասում էր սպաներեն մինը, — որքան և անպիտան է, որքան և անամոթ է, բայց կարողացավ խո ճանկը ձգելու այդ թռչունին…\n— Օ՛, Դռոզդովը մեծ ոմն է փոքր գործերումը, — պատասխանեց մյուսը, — բայց մեկ հին և խելոք առած կա, որ ասում է. «Դու ասա՛ ինձ ո՛վ է բարեկամդ, ես էլ քեզ կասեմ դու ինքդ ո՛վ ես»: \nԴռոզդովին ճանաչելով` մենք պետք է երևակայենք, թե նորա ձեռք ձգած աղջիկը ի՛նչ պտուղ է...\n— Չէ՛, պարոններ. ի՞նչ կուզեք ասել, բայց աղջիկը բավական սիրուն է, հորը համար էլ ասում են, թե շատ հարուստ մարդ է:\n\n— Ո՛րքան կուզե հարուստ լինի, բայց Դռոզդովին Փարիզի մեջ մեկ տարի մսխելու փող չի ունենալու, վասնզի նա յուր հորից մնացած միլիոնը և հորաքույրից մնացած հարյուր հազարները երկու տարվա մեջ այնպես փճացուց, որ գրեթե մերկ ետ եկավ:\n\n— Մի՞թե աղջկա ժլատ հայրը յուր բոլոր ունեցածը կառնի կուտա նորան. չէ՛, Դռոզդովը թո՛ղ յուր ախորժակը պահե մինչև նորա մահը…\n— Եթե չի տալ` Դռոզդովը կգողանա, դրամարկղ կոտրել բանալ, սուտ մուրհակ տալ, թղթախաղի մեջ հազար տեսակ խարդախություններ անելը նորա համար նոր բան չէ՛:\n\nԱվելի չկարողացա համբերելու, թողի ու գնացի առաջ. բայց Սոֆիային ևս հանդիպել չէի ուզում, ուստի մեծ, լայն ճանապարհը թողած` կողմնակի նեղ ճանապարհներով խորացա ծառատունկի մեջ, որ սարի լանջի վրա էր զետեղված: \nԱյստեղ ծառերը, թփերը ու մարդաչափ խոտերը այնքան խիտ էին, որ չորս քայլափոխ հեռի կեցողին անհնար էր տեսնելը: \nՀանկարծ ականջիս շշուկի ձայն եկավ, ուշքս դրի, տեսնեմ Սոֆիայի ձայնն է, բայց շատ կամաց արտասանած.\n— Պարո՛ն Դռոզդով, ի՞նչ եք անում, թողե՛ք, մարդ կտեսնե, ամոթ է:\n\n— Չէ՛, հոգիս, ոչ ոք չի տեսնիլ, մի՞թե ինձ չես սիրում, էլի մեկ համբույր տո՛ւր, այն ժամանակ ես կիմանամ, որ դու ինձ սիրում ես:\n\nՈւ լսվեցավ մի բարձրաձայն համբույրի շրխկոց:\n\n— Բավական չէ՞ր, էլի՞ ես չարություն անում, թող, թե չէ, կկանչեմ…\nԵս դիտմամբ ամուր հազացի, որ ձայնս լսվի ու այս խայտառակ տեսարանին վերջ լինի: \nԱյնպես էլ եղավ: \nԵրբ որ ձայնս լսեցին` իսկույն թփերի միջից ճանապարհի վրա գնացին, և ես գուցե ազատեցի Սոֆիային այնպիսի անկումե, ուր կինը կյանքի մեջ գլորվում է մի անգամ ու էլ ոտքի կանգնել չէ կարող: \nԲայց ի՞նչ օգուտ. Դռոզդովը որ կար` երևելի չար որոմն էր, իսկ Սոֆիան նորա համար ամեն րոպե պատրաստ պարարտ հող:\n\nԵրբ որ ստորին ճեմելիքը եկա` սպաների խումբը աղաղակ, աղմուկ բարձրացուցած շրջապատել էին Դռոզդովին, իսկ հեռվումը Սոֆիան նորան էր սպասում, երեսը հակառակ կողմը դարձուցած: \nՍպաներից մինը ասաց.\n— Դռոզդո՛վ, պիտի շնորհավորենք քու օրինավոր պսակը, — ու ծիծաղեցավ, հետև էլ ծիծաղեցան մյուս սպաները:\n\n— Օրինավոր պսակի համար դեռևս ոչինչ ասել չեմ կարող, — պատասխանեց Դռոզդովը, — բայց քաղաքական պսակս պատիվ կունենաք շնորհավորելու:\n\nՍպաները ավելի պինդ ծիծաղեցան, ու մի քանիսը մինչև անգամ աղաղակեցին. «Կեցցե Թամբովի մատակախանձը, կեցցե՛ ասիացի զամբիկը»:\n\nԷլ մի՛ հարցնեք, ի՛նչ կրակի մեջ էր իմ հոգին: \nԼավ է, որ այս խոսքերը չհասան Սոֆիայի ականջը:\n\nԲայց այս օրվա «ավուրն չարը» այս ամոթալի միջադեպով չի պիտի վերջանար: \nՄի գաղտնի, անմեկնելի զորություն ինձ քաշում էր դեպի Ասատուր-աղայի տունը, ուր թեև գիտեի, որ բացի անախորժութենե ուրիշ բանի հանդիպելու չեմ, այսուամենայնիվ, ուղիղ գնացի այնտեղ:\n\nԱյս անգամ Ասատուր-աղան մենակ էր իր գրասենյակի մեջ: \nՄոտեցա նորան. ձեռքս պարզեցի, բայց նա չգիտեմ, չտեսա՞վ թե չուզեց ինձ ձեռք տալու, միայն թե իմ խոնարհ ողջունիս ունքի թեթև շարժումներովը պատասխանեց:\n\nԼուռ մունջ նստա մի հեռավոր աթոռի վրա:\n\nԵս տարօրինակ ստեղծված եմ. երբ որ մարդիկ իմ սիրտը ցավեցնեն, սաստիկ վիրավորեն` բարկանալու տեղ, ես առավել ևս կկակուղանամ, կընկճվիմ, կոչնչանամ, մինչև անգամ` ինքս պատրաստ եմ նորանից ներողություն խնդրելու. ուրիշ բան է, եթե իմ առջև թշնամանեն մի բարեկամիս, կամ մեկ անմեղ և մանավանդ մի տկար մարդու. այն ժամանակ ես կկատաղեմ, իմ բարկությունը չափ և սահման չի ունենալ. չգիտեմ ո՛րտեղից վրաս քաջություն կուգա և իմ վրեժը սոսկալի է, որքան որ զենք ունիմ` բոլորը հանդես կհանեմ: \nԻ՞նչու է այդպես, ի՞նչ է սորա պատճառը: \n— Սորա պատճառը այն է, որ իմ մանկութենե ինձ սովորեցրած չեն իմ ծնողքը աղոթքի և հնազանդության հետ միասին նաև իմ միջի մարդկային արժանավորությունը ճանաչելու և պաշտպանելու. իսկ վերջերումը իմ ստացած լուսավորությունը տվել է ինձ քաղաքացիի առաքինություններ, որոնց թվին է նաև պաշտպանել անմեղին և տկարին:\n\nԻմ տեղ մի անգլիացի կամ մի ամերիկացի լիներ, հազար անգամ թքած կլիներ Ասատուր-աղայի ու Սոֆիայի երեսներին և Դռոզդովի թշերը ապտակներով կուռեցներ. բայց ընդ նմին և ըստ արժանվույն կպատվեր և կգնահատեր Կատյային, և ոչ թե ինձ նման օրը տասն անգամ փոքրոգությամբ նորա սիրտը կկոտրեր: \nԾեծող ձեռքը շան նման լիզելը ո՛չ թե խոնարհություն, այլ ամենագարշելի ցածություն և ամենանուրբ կեղծավորություն է: \nՏե՛ր աստված, տե՛ր աստված, եթե մեր հայկական բարոյականությունը լավ զննես` որքան առաքինություններ մոլությունք պիտի ճանաչվին: \nԱյս խորհրդածությունները արի իմ մեջ քանի որ Ասատուր-աղան լուռ կեցած էր ու տեր ողորմյան համրում էր: \nՎերջապես գլուխը բարձրացուց ու ասաց ինձ.\n— Խաբա՞ր ես, ախըր մենք Սոֆիային պետք ա նշանենք. ուզող կա:\n\n— Հա՞, բարի սահաթի լինի: \nԿարո՞ղ եմ իմանալ` որի հետ, — ասացի:\n\n— Էստեղ մեկ հարուստ պամեշչիկի տղա կա, չգիտեմ մայո՞ր է, թե պոդպոլկովնիկ. մալխաս ջահիլ, սիրուն, բոյով-բուսով տղա ա, շատ հավանել ա մեր Սոֆիային: \nՀերը, ասըմ են, երկու երեք միլիոն ունի, տոտինկեն — էլ ա էտքան յա մե զատ պակաս, ղայրաղ քանի քանի հազար դեսյատին հողից, լեսից ու Մոսկովի ու Պետերբուրգի եքա եքա տներից: \nՄեկ խոսքով` շատ խոջա տղա յա, թագավորի էլ, ասըմ են, աչքի լուսն ա. գվարդիումն ղուլլուղ ա անըմ: \nԻ՞նչ ա, լավ ա՞:\n\n— Ինչո՛ւ չէ, շատ լավ է, — պատասխանեցի ես:\n\n— Էդ ա դա՛, դու ապա ի՞նչ էիր թահմին անըմ. բաս Սոֆիկիս չիտաի մեկ պարտքի մեջ խեղդված դուքանդարի, յա մեկ անփոխան հայ չինովնիկի, էսի չե՞ն առնիլ, — ասաց, մատերին մի օտարոտի ձև տալով:\n\nԵս ծիծաղեցա` ո՛չ նորա խոսքերի, այլ իրա Ասատուր-աղայի վրա. բայց նա իմ ծիծաղի իսկական միտքը չհասկանալով` ևս առավել ոգևորվեցավ:\n\n— Դու ի՞նչ ես կարծըմ, ես ի՞նչ մարդ եմ, ի՞նչ մարդու զավակ եմ: \nՀորս վրա բան լսած չե՞ս, լսած չե՞ս Մկրտում աղայի անունը: \nԻմ հերս էնպես մարդ էր, որ սաղ Հաշտարխան նրա առաջ ձեռքերը խաչ կապած կայնըմ էր: \nՆրա նավերը ղըզըլբաշի տեղից դեպի մեր կողմերը ապրանք էին բերըմ, էստեղից էլ էնտեղ ռուսի ապրանք էին տանըմ: \nՄեկ օր խաբար բերան քի` էրկու նավըդ բաթմիշ ա իլել ծովի վրա: \nՀերս իսկույն հրամայել ա տասը ոչխար տանեն ժամի դուռը մատաղ բաժանելու խալխին: \nՀարցրել են թե` էդ ինչ աչքալուսանքի համար ա մատաղդ. նա ասել ա քի` շատ ուրախ եմ որ էրկու նավս ա բաթմիշ իլել և ո՛չ թե տասներկուսը. էլի շահս մեծ ա: \nԷսպես ղոչաղ մարդ ա իլել ողորմած հոգին: \nՄեկ օր էլ եներալներ, պոլկովնիկներ, մայորներ, չգիտեմ, ո՛ր թագավորի կենացը շամպանսկի խմում են իլել. էդ միջոցին էլ հերս կառեթով անց ա կանում իլել էն տան շարշվից, ուր էդ մեծավորները քեֆ են անում իլել: \nԳուբեռնատորը որ փանջարից տեսնըմ ա հորս` ձեն ա տալիս թե, «Նիկիտ Ամբակումիչ, Նիկիտ Ամբակումիչ, արի էստե՛ղ, թագավորի կենացը մի բաքալ շամպանսկի անուշ արա՛»: \nՀերս էլ կառեթիցն պատասխան ա տալիս. «Ես չեմ գալ ձեզ մոտ. լավն էն ա` դուք կամպանիով էկեք իմ տուն. սամավար տինիլ կտամ, լավ բաբաթի կնստինք ու թագավորի կենացը տաք տաք չայ անուշ կանենք»: \nՄեր գուբեռնատորը կատղըմ ա. «Ո՞նց թե թագավորի կենացը չայ կխմես. դու ի՞նչպես համարձակար էդպես օրենքի հակառակ խոսք բաց թողնելու բերանիցդ. չգիտե՞ս որ թագավորի կենացը մենակ կարելի ա շամպանսկի խմել. ես հիմա քեզ փոդսուդ կտամ, վրեդ դատաստան կբանամ ու տնով-տեղով Սիբիր կուղարկեմ»: \nՀերս բան չի ասըմ. գընըմ ա տուն: \nԳուբեռնատորը ինչքան որ բազմություն կա մոտը, ամենին առնըմ ա, դուփ ու դուզ գալիս ա նրա ետնից, ուզում ա մարդուն մեղալամ կորցնի: \nՀերս որ իմանըմ ա, թե գուբեռնատորը եկել ա իրա տուն` իսկույն հրամայում ա ներս բերել արծաթի սամավարը ու սանդուկներից հանըմ ա պաչկա պաչկա ասիգնացիաները, քըցըմ ա մեջը ու վառըմ ա. ու եքա սամավարը խշխշցընըմ ա մենակ ասիգնացիաներով: \nԳուբեռնատորը ու հետի մեծամաս մարդիկ էսի որ տեսնըմ են, պելլված` էնպես են զարմանըմ: \nՄկրտում աղեն, իմ հանգուցյալ հերը, ասըմ ա էն վախտ. «Հիմա տեսեցի՛ք, պարոններ, որ իմ մեկ թաս չայը մեր ողորմած թագավորի համար ավելի թանկագին պատվավոր ա, քան թե ձեր բութիլը հինգ ռուբլանոց շամպանսկին: \nԷն ժամանակ գուբեռնատորը ու հետի մեծամարդիկը տեսնըմ են, որ ղորդ ա իլել մարդու ասածը քի՛. «Իմ չայը ավելի պատիվ կըբերի մեր թագավորին, քան թե ձեր շամպանսկին», ինչու որ նոցա խմած մեկ-երկու ստաքան չայի համար նա էրել ա երկու-հարյուր հազար մանեթից ավելի:\n\n— Հիմի տեսեցի՞ր, պարոն բժիշկ, թե Սոֆիաս ինչ երևելի օջախիցն ա: \nՀիմի դու ու քու հոգին` ախր մարդ ի՞նչպես ղըմըշի էսպես ազիզ մեծացրած աղջկանը առնի ու մեկ հասարակ հայի կնիկ անի:\n\nԵս տեսա որ Ասատուր-աղայի հետ վիճելը բոլորովին ավելորդ է, անհնար էր նորան սովորեցնել, թե ո՛ր գործը ազնիվ է և ո՛րը ոչ, ի՛նչ բան մարդուս բարձրացնում է և ի՛նչ բան ցածրացնում. մեր կարծիքը իրար այնքան հակառակ էին, որքան որ կրակը ու ջուրը:\n\n— Շատ լավ, — ասացի, — բայց, Ասատուր-աղա, դուք հավաստի գիտե՞ք, որ Դռոզդովը հարուստ կալվածատեր հայր ունի. հավաստի՞ եք, որ նորա հայրն ու հորաքույրը կենդանի են և այդքան մեծ հարստություն մի օր նա պետք է ժառանգե. արդյոք այդ ամենը սուտ, հնարած պատմություններ չե՞ն:\n\n— Ի՛նչ ես ասըմ, ի՛նչ ես հայվարա հայվարա խոսըմ, ի՛նչ ես լոբի կերած դուս տալիս. թե որ ես մեկ բան եմ ասըմ, լա՛վ իմացած իլիր, որ նահախ չեմ ասիլ: \nՆախանձը՞մ ես, ի՞նչ, էն օֆիցերին. թե՞ կամենըմ ես որ միլիոնչիք մեծավոր տղին թողնեմ ու աղջկաս քեզ տամ, որ դու էլ էն խեղճ երեխին տանեիր Հայաստանիդ գումանները, կարմիր թմբան հագցնեիր ու նրա օր-արևը սևացնեիր լվոտ ու օջլոտ հավաբուների մեջ: \nԶարմանըմ մընըմ եմ էս հայի փուճ խասիաթի վրա, մեկ բան թե իրանց ասածի պես չիլավ, թեկուզ ջուր գա աշխարհք տանի` նրանց համար մեկ բան ա: \nՊարոն Վարդան, ամո՛թ ա, ամո՛թ, թո՛ղ հայի էդ փչանալու ադաթը, մարդու չկամություն մի՛ անիլ, փիս բան ա: \nԵս հազար անգամ ասել եմ ու էլի կասեմ, իմ Սոֆինկայի նասիբ ջահել տղա չկա հայերի մեջ. աղա-Լազարովանց մեջ խո տղերք իսկի չկան. նրանցից ցած մարդու տալ չեմ ղըմըշըմ. ճարը կտրած ռուսների գըման պետք աչքս շուռ տամ, — ի՞նչ ես ասըմ:\n\n— Ասատուր-աղա, ինչի՞ ես բարկանում, ես քեզ դորա հակառակ ի՞նչ եմ ասել որ, ո՞վ կարող է քու ձեռքից հայրական իրավունքդ խլելու. միայն թե...\n— Ի՞նչ միայն թե, ինչ միայն թե, — ասաց ինձ տնազ տալով, — էդ միայն թե՛ովդ ի՞նչ ես ուզըմ ինձ հասկացնել: \nՎլադիմիր Դռոզդովը գնաց-եկավ` քեզանի՞ց էլ պակաս մարդ իլավ, գլո՛ւխդ մեռնի ոչ...\nԷլի ուզում էր այս տեսակ անախորժ խոսքեր ասելու, հանկարծ, թուրը ու կոշիկների խթանները շխկշխկացնելով ներս մտավ Դռոզդովը, շնորհալի ձևով բարևեց Ասատուր-աղային, ձեռքը սեղմեց ու մոտը նստավ, և սկսավ սուտ-ղորդ Պետերբուրգի ավագորյայի և կայսերական դրան բաները պատմելու, ոչ ինձ բարևեց և ոչ ձեռք տվավ, և Ասատուր-աղան մինչև անգամ ավելորդ համարեց մեզ իրար հետ ծանոթացնելու, ինչպես որ այդ սովորություն է ամեն բարեկիրթ ընկերությանց մեջ: \nՆոր էր ներս մտել Դռոզդովը, մին էլ տեսնես, հակառակ դռնից, երեսը կարմրած, դեմքը այլայլված, արեգակի նման աչքերը ցոլալով ներս մտավ Սոֆիան ու այնպես մտերմաբար բարևեց նորան, ասես թե նոքա չորս-հինգ տարուց այր ու կին լինեին: \nԱսատուր-աղան էլ, հայր Աբրահամի դերը վրան առած` ներողամիտ աչքով ու անդորր ոգով նայում էր Սահակի ու Ռեբեկայի վրա:\n\nԱնձնապատվությունը, ազնիվ հպարտությունը պահանջում էին, որ ես թքեի ու դուրս գայի այս գարշելի որջեն, բայց, ավաղ, պատիվը ու հպարտությունը վաղուց թմրել էին մեջս: \nԵս զարմանում եմ, թե մինչև ո՛ր աստիճան մարդս կարող է ինքն իրեն մոռանալ և ստորանալ: \nՀաստատուն կամք բոլորովին մնացած չէր մեջս. այնպես կարծում եմ, որ եթե այդ րոպեին Դռոզդովը գար թքեր երեսիս կամ ապտակեր` ես լուռ կմնայի ու համբերությամբ կտանեի, միայն թե ինձ չի զրկեր Սոֆիայի երեստեսութենեն: \nԻ՞նչ զգացմունք էր այս, սե՞ր էր: \nՉեմ կարծում: \nԽելագարության նման մի ցավ չէ՞ր արդյոք: \nՎերջին ենթադրությունս շատ հավանական է. վասնզի բժշկական գիտությունը ամենևին չի մերժում այսպիսի ժամանակավոր, րոպեական խելագարություն, մանավանդ բնությամբ թույլ և սիրտը փափուկ մարդուց:\n\nՀանկարծ Դռոզդովը գդակի միջից մի փոքրիկ կապոց հանեց, եղալի աչքերով մոտեցավ Սոֆիային ու ասաց.\n— Օրիորդ, խնդրեմ ընդունեցեք ինձանից այս փոքրիկ ընծան:\n\nՍոֆիան ուրախ-ուրախ առավ կապոցը, դեմքի վրա անպատմելի ուրախություն ցույց տալով, միջից դուրս հանեց մի փոքրիկ տուփ, ուր կար բուստե զույգ օղ և մի քորոց: \nԱմենը միասին կարժեր վեց կամ յոթը մանեթ: \nԵվ նա, որի պարանքը լիքն էր կաղնի մեծության մարգարիտներով, ադամանդներով, զմրուխտներով և ուրիշ գոհարներով, մի նաժշտի վայելուչ ընծայի համար չգիտեր սրտի ուրախությունը ինչպես հայտներ:\n\n— Ա՛խ, պարոն Դռոզդով, ինչպես շնորհակալ եմ ձեզանից, ա՛խ, ի՛նչպես սիրուն բան է, ի՛նչպես ընտիր ճաշակ ունիք դուք:\n\nԻսկույն մոտեցավ հայելիին, շուտ շուտ հանեց ականջներեն ու դեն ձգեց յուր օղերը, որոնք առսակավը երկու հազար կարժեին ու հագավ այդ նորերը, իսկ քորոցը չգիտեր կուրծքի ո՛ր կողմը ցցեր` վեր, թե ցած, աջ, թե ձախ, ասես թե խնայում էր ձեռքից հանելու:\n\n— Ա՛խ, ինչ հիանալի զարդեր են, քանի՞ տվիք, որի՞ց գնեցիք, մինչև մահս դոցանից չեմ բաժանվիլ:\n\n— Գնի համար մի՛ հարցնեք, շատ չնչին փող եմ տվել, բայց գնեցի Կավկազի կողմերից եկած մի «առմեաշկայից»:\n\nԱյս վերջին խոսքը մի այնպիսի հասարակ, սովորական բառ երևացավ Ասատուր-աղային, որ ասես թե նա ծնած օրից ուրիշ անուն չէր լսել հայի ազգությանը: \nԲայց իմ համբերությունս սպառեցավ: \nՏեղիցս ելա.\n— Պարոն Դռոզդով, — ասացի, — դիցուք թե դուք հայերին չեք սիրում, ասում եք. դիցուք թե ինձ էլ արհամարհում եք. բայց դուք ի՞նչ իրավունք ունիք անպատվելու այն տունը, ուր դուք գտել եք հյուրասիրություն և ավելի քան թե հյուրասիրություն` պատիվ և սեր. ա՞յդ է ապացույցը ձեր ազնիվ ծնողաց զավակ լինելուն, որով այս պարզամիտները (մատով ցույց տվի Ասատուր-աղայի և Սոֆիայի վրա) պարծենում են, ա՞յս է քաղաքավարությունը, որն սուրբ պարտավորություն է ամեն սպայի...\n— Պարո՛ն, — ասաց ինձ Դռոզդովը գոռոզությամբ, — դուք ինձ չեք ճանաչում, նմանապես ես էլ ձեզ չեմ ճանաչում, և ինձ նման մարդը ամենևին հարկավորություն չունի ձեզ նմանների հետ ծանոթ լինելու, ուրեմն ձեր անտեղի հարցմունքը ես անպատասխան կթողում…\n— Ա՛խպեր, քո՞ գորա ինչ, էլի սկսա՛ր... — ասաց Ասատուր-աղան:\n\nԲայց ես նորա խոսքը բանի տեղ չի դրի ու շարունակեցի ասելու Դռոզդովին.\n— Եթե դուք ինձ նախատած լինեիք, ես ձեզ մարդապես կարող էի ներել, բայց որովհետև իմ ազգս նախատեցիք…\n— Միտք ունիք ինձ պատժելո՞ւ, — կտրեց խոսքս Դռոզդովը:\n\n— Պարոն Վարդան, խնդրեմ ձենդ կտրի՛ր, — ասաց Ասատուր-աղան, թե չէ ես...\nԲայց ես դարձյալ նորա խոսքը բանի տեղ չի դրի ու` դառնալով Դռոզդովին, ասացի.\n— Այո, կպատժեմ և սաստիկ կպատժեմ:\n\n— Զո՞րօրինակ… — ասաց նա երեսը սպրդնած և շինծու ժպիտով թաքցնելով սրտի երկյուղը:\n\n— Մենք կմենամարտինք, — ասացի վճռողաբար, խոսքս ծանր-ծանր արտաբերելով, ասես թե բառիս ամեն մեկ վանկը տապարի սուր-սուր հարվածներ լինեին ու բուռերս սեղմած Դռոզդովի վրան վազեցի, որ մի քանի ապտակ տամ: \nԴռոզդովը հասկացավ միտքս ու թուրը մերկացուց, և մերկացուցած թուրը ձեռքին, քաշվեցավ Սոֆիայի ետևը` երեսը նորա ճոխ շինիոնի մեջ թաքցնելով: \nԱսատուր-աղան սաթե կտուցով ծխամորճով — նա պապիրոս քաշելու սովորություն չուներ — վրաս վազեց:\n\n— Պարոն Ասատուր, — ասացի կատաղած, եթե էլի մեկ քայլ ես արել դեպի ինձ` հենց կեցած տեղդ կխեղդեմ:\n\nՍոֆիան բարկացած երեսը ինձ դարձրած և ձեռքերը բարձրացած` անվախ կանգնած էր առջևս ու պատրաստ էր մինչև վերջին շունչը պաշտպանելու Դռոզդովին:\n\n— Գնա՛ կորիր մեր տնից, ցա՛ծ հոգի, — ասաց ինձ, — ի՛նչ ես ուզում մեզանից. գնա՛, գնա՛, մենք քեզ ատում ենք` թքում եմ քու վրա. այո՛, այո՛, ամենքդ էլ առմեաշկաներ եք, դու էլ առմեաշկա ես…\nՄեկ րոպե ևս շփոթվեցա, ձեռքերս թուլացան և լեզուս պապանձվեցավ, բայց այդ շփոթս տևեց միայն մի րոպե, ճիգ արի, ուժս ժողովեցի ու…\n— Օրիո՛րդ, — ասացի, — եթե այդպես է` ես էլ քեզ արհամարհում եմ, դու ազգուրա՛ց ես, հայության սուրբ անունը ափսոս է, որ քեզ նման ապականված կնոջ վրա լինի: \nԹո՛ւք, մո՛ւր և խայտառակությո՛ւն այս անիծված տան վրա: \nՈւ հետո խոսքս դարձնելով Դռոզդովին` ասացի.\n— Դռոզդով, դու ինձ հետ պիտի մենամարտես, և որքան շուտ` այնքան լավ…\n— Ես չեմ մենամարտիլ ձեզ հետ, — ասաց նա ետև ու ետև քաշվելով:\n\n— Չէ՛, կմենամարտիս, անասո՛ւն դու, — ասացի ու վրան վազեցի:\n\n— Չէ՛, չեմ մենամարտիլ, — ասաց նա, — այժմ սաստիկ արգելած է մենամարտությունը: \nԵթե ինձմեն անբավական եք, հաշտարարին հայտնեցե՛ք:\n\n— Ես քեզ կստիպեմ մենամարտելու, — ասացի, վրան վազեցի ու ապտակ տվի, բայց տարաբախտաբար, այդ միջոցին Սոֆիան այնքան մոտիկ կանգնած էր Դռոզդովին, որ ձեռքս նորա երեսին կպավ: \nՇինիոնը թռավ գլխեն, Դռոզդովի ընծայած օղերեն մինը ականջե պուկ եկավ ու գլորվեցավ դեպի տան խորշը և խեղճ աղջկա երեսին էլ հինգ մատիս հետքը կարմիր գույնով տպվեցավ: \nՏեսնելով որ Դռոզդովը պիտի ազատվի ձեռքես, մի կողմ մղեցի Սոֆիային, բռնեցի նորա մերկացուցած, բայց գուլ թո՛ւրը և երեք չաղ-չաղ ապտակներ ծեփեցի նորա թխլիկ թշերին:\n\n— Հիմի կմենամարտի՞ս, — ասացի:\n\nԱյդ միջոցին Ասատուր-աղան սենյակից դուրս էր գնացել մարդիկ օգնության կանչելու. մինչև նա մարդիկ կժողովեր, մինչև կվերադառնար, ես սենյակից դուրս գնացի: \nՆախասենյակում կանգնած էր Կատյան` վերարկուս ձեռքին:\n\n— Ղոչա՛ղ, Վարդան-ջան, ջա՛ն Վարդան, օխա՛, մեկ էս ա, որ ջիգրեքս հանեցիր, — ասաց ու ուսերիս ձգեց վերարկուս: \n— Աղա, էն դռնից մի՛ երթալ, մարդիկ կան, կբռնեն, եկ էս գումանից դուրս գնա, — ու ցույց տվեց այն դուռը, ուստի ծառաներն էին ելումուտ անում: \nԵրբ որ հեռավոր դռնով Ասատուր-աղայի բնակարանից դուրս եկա ու մտա փողոց` տեսա շատ մարդիկ, որ ժողովված էին նորա դռան առաջ:\n\nՇփոթս փարատելու համար մի ղարաբաղցիե վարձեցի ձի ու գնացի դեպի գերեզմանոց կոլոնինան և մինչև գիշերվա մութը աննպատակ չափ էի տալիս Տաք-ջուրի շրջակա սարերի, ձորերի ու անտառների մեջ: \nԿես-գիշերը անցած էր, որ քաղաք եկա, մտա սենյակս և այն գիշեր առաջին անգամ հանգիստ ոգով մտա անկողինս:\n\nՀուլիսի 8. Էսենտուկ:\n\nԱհա քանի օր է, որ Էսենտուկումն եմ` մի հյուրանոցի սիրուն սենյակի մեջ տեղավորված. բայց ո՞վ ինձ այստեղ բերեց-չգիտեմ: \nԾառան ասում է թե` երեք օր ուշաթափ էի. բժիշկները կարծել են թե անպատճառ կմեռնեմ — անգամ վտանգելի հիվանդ եմ եղել:\n\nՎերջին անգամ որ Ասատուր-աղայի տանից աղմկով կռիվով դուրս գնացի` բոլոր գիշերը անցուցի խոնավ օդի մեջ ու թեթև հագված, գիշեր որ տուն եկա հոգնած` իսկույն քնեցա, բայց մյուս առավոտ միայն զգացի, որ Կովկասի անիծած դողցուցը ինձ բռնել է. հայելիին մոտեցա, տեսնեմ երեսիս գույնը մեռելի գույն է: \nՇուտ-շուտ հագվեցա (բոլոր ժամանակը ատամս ատամիս չէր դիպչում, այնպես սաստիկ դողում էի), մտա Բոլթի դեղանոցը, բավականին մեծաքանակ քինաքինա կուլ տվի ու գնացի Դռոզդովի տան առջև կանգնեցա ու սպասում էի նորա դուրս գալուն: \nԹեև ամբողջ երկու ժամ անպտուղ սպասեցի, բայց պատրաստ էի այլևս տասներկու սպասելու, որ նորա լրբությունը անպատուհաս չթողնեմ: \nԺամը տասնին, տեսնեմ սանդխտից ցած է իջնում նա: \nՈւրախությունիցս սիրտս սկսավ սաստիկ բաբախելու: \nԵրբ որ նա փողոց մտավ, ես էլ իսկույն եկա կանգնեցա նորա առջև:\n\n— Պարոն Դռոզդով, զենքդ հե՞տդ է, — հարցուցի, — ժամանակ է մեր մենամարտությունը վերջացնելու:\n\n— Պարոն, ես ձեզ արդեն պատիվ ունեցա հայտնելու, որ չեմ մենամարտիլ, օրենքը խստիվ արգելում է մենամարտությունը, — պատասխանեց ցած ձայնով Դռոզդովը:\n\n— Պարոն Դռոզդով, — ասացի, բայց նույն օրենքովն նմանապես սաստիկ արգելված չէ՞ր նախատինք անելու այն ազգին, որն բացի լավ գործերե ոչինչ արած չունի յուր պատմական կյանքի մեջ, գեթ Ռուսաց իշխանության տակ. եթե դու մեկ օրենքին այդքան հնազանդ ես, ինչո՞ւ մյուսը այնպես լրբաբար ոտնակոխ արիր:\n\n— Ես չեմ մենամարտիլ, — ասաց Դռոզդովն ու ձայնը, ասես թե արդեն փորիցն էր դուրս գալիս:\n\n— Բայց ես քեզ կստիպեմ` մենամարտելու, ասացի ես, ու արյունս սկսավ նորից եռ գալու:\n\n— Չե՛ք կարող ինձ ստիպել. օրենքը ձեզ կդատապարտե, ձեզ կբանտարկեն, կաքսորեն…\n— Թող դնեն ինձ բանտ, թող աքսորեն ինձ, ասացի կատաղած, գնա՛, գանգատե՛ վրաս ո՛ւր և ուզես, ո՛ւմ և ուզես, ու սկսեցի կարկտի նման թափեցնել նորա թշերին, գլխին, ուսին, կրծքին, վզին ապտակներ և մուշտիներ:\n\nԵրբ որ վրեժս հանդարտացրի ու ձեռքս էլ թուլացավ, Դռոզդովը գետնից բարձրացուց ընկած գտակը, վրայի ճմռթած հալավը հարդարեց, չորս կողմը նայեցավ ու ասաց. «լավ է որ ոչ-ոք չտեսավ» ու փախավ:\n\nԱյն էր, որ նորան տեսել էի, էլ աչքիս չերևեցավ շատ երկար ժամանակ:\n\nԿամաց-կամաց գնացի դեպի ճեմելիք և դժվարավ հասա նստարանին: \nԵրևի այդտեղ ևեթ թալկացել ընկել եմ, և բարի մարդ գտնվել է, որ բերել հասուցել է ինձ այստեղ:\n\nՀուլիս 15.\nՀիվանդությունս շարունակվում է. գլուխս ցավում է. ականջներիս մեջ մեկ` սամավարի խշխշոց է լսվում, մեկ` զանգակի ձայներ. լեզուս պղտոր է. երեսիս գույնը դեղնած` կանաչ ցոլքով:\n\n— Է՛հ, եղած-չեղածը մեկ մահ չէ՞. կմեռնիմ ու կպրծնեմ աշխարհքիս ցավ ու դարդերից…\tՏե՛ր Աստված, մի՞թե պիտի մեռնիմ. տակավին ի՞նչ կյանք վայելել եմ, որ այդպես շտապով թողնեմ` աշխարհքս ու հեռանամ: \nՀինգ տարիս անցավ ծանր աշխատանքի և կենամաշ չքավորության մեջ. եթե առջևս խաբուսիկ հույսեր չլինեին` կյանքը ինչո՞վ պիտի զանազանվեր հանցավորի արգելանքից և կամ նորա բռնազբոս տաժանական աշխատանքից. միայն հույսն էր, որ փոքրիշատե պահպանում էր իմ ոգին և տալիս էր ուժ ամեն օրվա զրկանքս համբերությամբ տանելու այժմ այն հույսն էլ կորավ. այսուհետև էլ ի՞նչ կապում է ինձ այս կյանքի հետ: \nԵս Սոֆիային չեմ մեղադրում իմ թշվառության մեջ և ոչ Ասատուր-աղային. նոքա ինձ երբեք ստապատիր հույսերով սնուցած չէին: \nԵս Դռոզդովին էլ շատ չեմ մեղադրում. իմ գժտությունը Դռոզդովի հետ բոլորովին ուրիշ աղբյուրեն բխեցավ. միայն թե ոչ ոք չգիտե այդ: \nՈ՞րի համար կենամ. որի՞ն պետք է իմ կյանքը... \nԻսկ Կատյա՞ն... \nՉէ՛, Կատյան իմ սրտի մեջ այն տեղը չէ կարող բռնել, որն պիտի բռներ Սոֆիան: \nԻնչո՞ւ ինքս ինձ խաբեմ, ես Կատյային միշտ կսիրեմ ինչպես բարեկամ, ինչպես քույր. բայց ինչպես կին սիրել չեմ կարող նորան. եթե ասեմ թե կսիրեմ, խեղճ աղջկանը խաբած կլինեմ: \nՄեր մտավոր զարգացումը զանազան է, մենք մին մինի հավասար չենք, նա ինձ ընկեր-կին, բարեկամ-կին լինել չէ կարող, նա իմ ստրուկը կլինի: \nՍտրուկին կարելի է մեղանալ, դեպի նա գութ ունենալ, խնայել, բայց սիրել երբեք չէ կարելի. բայց նա ինձ սիրում է, և ինչպե՛ս քնքուշ սիրով, արդար սրտով է սիրում... \nԽե՛ղճ աղջիկ: \nԺամանակից-ժամանակ միտքս է գալիս, թե ո՛րքան նա տրտում էր, երբ որ ինձ փոքր ի շատե սիրում, պատվում ու գուրգուրում էին Ասատուր-աղայի տանը և ի՛նչ ուրախություն էր սկսում ցոլալ նորա աչքին, երբ ակներև արհամարհանք էին ցույց տալիս նոքա ինձ:\n\nԱյս խորհրդածությունների մեջ էի, որ մի հասարակ ռուս մարդ ձեռքս մի նամակ տվավ: \nԲացի ծրարը, նամակը կարդալու չի սկսած, ուզացի իմանալ ո՛վ էր գրողը, նայեմ ստորագրված է Կատարինե Մերջանյան. Ա՛, ասացի, Կատյայից է ուրեմն այս նամակը, նայենք ի՛նչ է գրում:\n\n(Սիրեկան եղբայր Վարդան)\nԵս գիտեմ, որ հրամանքդ ձեռքդ հազիր փող չունես Մոսկով և կամ քու տեղը գնալու, եթե երթաս էլ իսկույն ղուլուղ չես գտնիլ, ուրեմն մի փոքր ժամանակ փողի նեղություն պետք ա քաշես: \nԵս էսպես միտք արամ, որ դու լավն էն ա ինձ պարտք մնաս, քանց մինի-մյուսի առաջ գլուխդ ծռես: \nԷդ պատճառով ես նամակիս մեջ տիրամ 200 ռուբլի (և իրավ որ նամակի հետ այդքան փող կար), որն ունեիմ փայած իմ ժալովնիից: \nԵս դուրս եկամ աղա Ասատուրի տանից, հիմի գընըմ եմ Հաշտարխան: \nԽընդրըմ եմ չի բարկանաս վրես, որ համարձակվեցա քու գործերի մեջ խառնվելու: \nԻնձանից քոմակ ստանալը դու քեզ համար ցածություն մի՛ համարիլ. բալքի մեկ օր էլ դու ինձ պետք գաս. «տաք հացը փոխ ա» — ասըմ ա հայի խոսքը: \nԵրեկի, Ասատուր-աղայի տանը նրա աղջկա Սոֆիայի նշանտուքը կատարվեցավ ֆլան Դռոզդով աֆիցերի հետ. բավական շատ վայեննըյներ կանչած էին, հայ ո՛չ մեկ հոգի չկեր. քահանեն էլ ռուսի էր: \nԱֆիցերները շատ խման, շատ անհամ բաներ արան, իրանց էնպես պահըմ էին Ասատուր-աղայի տանը, կարծես թե ղաբաղըմը իլեին. Սոֆիայի երեսին էին ծիծաղըմ, ասելով` «բախտավոր պսակի արժանի լինիս»: \nԴռոզդովն էլ փիս քցած էր. հետվան ինձ հետ էլ ուզում էր լիրբ վարվիլ. ամա ես շատ չիհամբերամ, քեզ նման ես էլ նրան մեկ լավ սիլլա տըվամ ու փախամ: \nՀիմիկ գաստիննիցումն եմ. մեկ նումրա եմ փըռնել առ ժամանակի, և մեկ սահաթից գնալու եմ Միներալնըյ ստանցին: \nԴեհ մնաս բարով, Վարդան ջան, ղոչաղ կացիր, ումուտդ մի՛ կտրիլ աստվածանից, որ ես էլ քու բախտավորությունդ լսելով` միշտ ուրախանամ:\n\n\n\n\n\n\nՄնամ խոնարհ աղախին քո Եկատերինե Մերջանյան\nՏաք-ջուր\n18**\tհուլիսի 14.\nՆամակաբերին որքան և աշխատեցա հարց ու փորձ անելու Կատյայի մասին ինչ ու ինչ կարևոր գիտելիք, բայց նորանից ոչինչ չիմացա, բացի այն թե` մի աղջիկ տվել է նորան այս նամակը և պատվիրել է ինձ հասցնելու. ինքն էլ պատրաստված է եղել գնալու յուր քաղաքը. այժմ, անշուշտ, Տաք-ջուրից դուրս ելած պիտի լինի: \nԱվել ոչինչ չկարողացավ պատմելու, վասնզի ինքն էլ ավել բան չգիտեր: \nԱյս էլ ավելացրեց նամակաբերը, որ աղջիկը իրան էլ ընծայել է հինգ մանեթ:\n\nԱչքերիս չէի հավատում: \nԱռանց այլևայլության այս նամակը Կատյայի իրա գրածն էր. բայց ես հինգ տարվա մեջ իմացած չէի, որ նա գրել-կարդալ գիտե, ո՞վ և ե՞րբ սովորեցրել էր նորան — խելքս բան չէ կտրում: \nԵս սովորեցրած չեմ, այդ շատ լավ միտս է, եթե Սոֆիան սովորեցներ, անշուշտ, հազար անգամ արդեն ինձ ասած կլիներ: \nԵրևի ինքն իրան էր սովորել. թաքուն առնելով Սոֆիայի գրքերը և պատի ետևից լսելով Սոֆիային ասածներս ու միտը պահելով: \nԲայց այս փո՞ղը: \nՄի խեղճ նաժիշտ խնայողությամբ, մսից կտրելով, կոկորդից խլելով, յուր աղքատիկ ռոճիկը կոպեկ-կոպեկի վրա դնելով` երկու հարյուր մանեթ դարձնել (որ մի որբ աղջկա համար ահագին գումար է) և այդ հինգ տարվա աշխատանքի պտուղը մի օտար մարդու տալ — այս ոչ թե սիրո, այլ կանացի դյուցազնության նշան է: \nԱ՛խ, Կատյա, Կատյա՛, ինչո՞ւ քեզ ուշ ճանաչեցի. ինչո՞ւ իմ աչքերս մինչև այժմ կույր էին. ո՛րպիսի մեծ հոգի ունիս դու ամփոփված մի համեստ անձնավորության մեջ, ո՛րքան փոքր եմ ես քու առջև...\nԱյժմ ես սկսա կամաց-կամաց հասկանալու, թե ինձ Տաք-ջուրից Էսենտուկ ո՛վ բերած պիտի լիներ, ո՛վ վարձած պիտի լիներ, այս սենյակը և ո՛վ պիտի ժողոված և այստեղ բերած լիներ իմ առարկաներս:\n\nԳնացի տանտիրոջս մոտ և հարցուցի.\n— Ասացե՛ք, խնդրեմ, ինձ հիվանդ-հիվանդ ո՞վ այստեղ բերեց և ո՞վ վարձեց այս սենյակը:\n\nՏանուտերս ասաց.\n— Մի դեռահաս կնիկ բերեց ձեզ այստեղ, վարձեց ինձանից այս սենյակը և մի ամսվա բնակարանի և կերակուրի վարձը կանխիկ վճարեց. չայ, շաքար, սուրճ, ճրագ, օճառ ևն. նմանապես նա բերեց ձեզ համար: \nՁեր կտավիքը նա ժողովեց, տվեց լվացարարին լվանալու, որի համար փողը նմանապես կանխիկ վճարեց նորան, և ամենիս խստիվ պատվիրեց, որ ձեզանից երբեք փող չպահանջենք, անհանգիստ չանենք ձեզ: \nԵթե դուք ամսից ավելի մնալու լինիք` պատկանյալ փողը նա կհասցնե մեզ: \nԲայց չասաց յուր անունը, և աղաչեց որ նորա մասին ձեզ ոչինչ չասենք:\n\nԱյսպիսի քնքուշ վարմունք, այսպիսի մարդավարություն, այսպիսի մարդասիրական ընթացք միայն կարելի էր կրթյալ եվրոպացի կնոջե սպասել, բայց մի հայ աղախինե` որի սպասավորությունը մի հարուստ վաճառականի տան մեջ ոչինչով չի զանազանվում անբարոյականացնող ստրկությունից, առաջացած, այդ ամենը, պետք է հոժարել որ` գրեթե մի անհավատալի մեծագործություն է: \nԵս արդեն դադարեցա Կատյայի վրա նայելու ինչպես մի հասարակ հայ կնոջ վրա. ես նշմարում էի նորա մեջ երկու անգնահատելի հատկություններ` կորովամտություն և ազնիվ արյուն: \nԱյդ կոպիտ կեղևի մեջ, եթե աշխարհք էլ ինձ հավատացներ, որ անազնիվ սերմ կա` ես չէի հավատալ: \nՄարդուս մեջ կան այնպիսի հատկություններ, որոնք պատահական և ստացական չեն, այլ ծննդական ժառանգություն են ծնողներից: \nԱյժմ որ Կատյան աչքերես հեռացավ, ուրեմն և նորա հիշատակը ինձ համար թանկ է` միտքս բերելով նորա ամեն խոսքը, վարքը և բնավորությունը` սկսում եմ գնահատելու նորան և բարձր դասելու: \nԲայց անագան ստրջութենից ի՞նչ շահ, գուցե մյուս անգամ երբեք նորան չտեսնեմ. գուցե նա ինձ արդեն արհամարհում է ինչպես անզգա, ապերախտ և պակասամիտ մարդ: \nԻ՞նչ պետք է մեղքս ինքս ինձմեն թաքցնեմ, ես սև ապերախտությամբ հատուցել եմ Կատյայի ամեն մի մարդավարի վարմունքը ինձ հետ: \nՉէ՛, ինքս ինձի խոսք եմ տալիս` հենց որ առողջացա, իսկույն գտնել այդ աղջկան և…\nՍոֆիայի հիշատակը ոչ թե ջնջվել է մեջս, ո՛չ, այլ նա երևում է իմ կյանքի թերթերի մեջեն իբր աղճատած, արատավորած ու զզվելի թերթ, ուր գրված է իմ բարոյական անկումը, իմ ամոթալի ախտերը և իմ ամենամեծ թշվառությունը: \nՄիայն այժմ ես լիապես հասկացա, թե կիրքը մինչև ո՛ր աստիճան կարող է մարդուս ստորացնելու, կուրացնելու. ես միայն այժմ հասկացա, որ սարսափելի անբախտություն է այն ամուսնությունը, ուր խոհեմ սիրո տեղ թագավորում է կույր կիրքը:\n\nՀուլիսի 29.\nԵրբ որ առողջությունս մի փոքր կազդուրվեցավ առաջին գործը այն եղավ, որ նորից գնացի Տաք-ջուր (Էսենթուքից 12 վերստ հեռի է), ամբողջ շաբաթ գործածեցի պտրելով Կատյային, էլ ո՛չ մի տուն, ո՛չ մի բնակարան, ո՛չ մի հյուրանոց չթողի, ո՛չ մի ծառա, ո՛չ մի՛ աղախին, ո՛չ մի կառապան չթողի, ամեն տեղ և ամենին հարցուցի, հարց ու փորձ արի, փնտրեցի, բայց չկարողացա Կատյային գտնելու: \nՈ՛չ մի ճեպակառքի քոնդուքթոր և ո՛չ մի կառապան չկարողացավ ինձ տեղյակ պատմելու թե` այս ինչ նշաններով աղջկա ուր և իցե տարել է: \nՆամակներ թռուցի մերձավոր իջևանները, հեռագիրներ քաշեցի զանազան քաղաքներ, բայց ոչինչ բավարար պատասխան չի ստացա. «չը գիտենք, լսած չենք», ահա այս այն պատասխաններն էին, որն ես ստանում էի իմ աղաչանքով լցված ամեն մի նամակին: \nԿորա՛վ, կորա՛վ ինձ համար Կատյան և ինձ չարժանացուց գեթ խոսքով շնորհակալիքս լսելու: \nՀաշտարխանցի բարեկամներս էլ ինձ ծանուցին, որ այդ անունով աղջիկ չեն ճանաչել երբեք և այժմ էլ Հաշտարխանի մեջ չի կա:\n\nԹեև Կատյայի մասին ոչինչ տեղեկություն ստանալ չի կարողացա, բայց Սոֆիայի մասին շատ բաներ լսեցի, և այժմ ևս հետզհետե լսում եմ:\n\nԱյն օրը տեղի ունեցած չէ՛ մատանեփոխությունը Դռոզդովի հետ, բայց երեք օրից, ինչպես որ Կատյան էլ հիշում էր յուր նամակի մեջ, մեծ խայտառակությունով կատարվել է: \nԱսատուր-աղան ասել է Դռոզդովին որ «ես հայեր հրավիրելու չեմ. ես այսուհետև նոցա հետ ամեն բարեկամական և արենակցական կապերս կտրելու եմ. դու հրավիրե քու ծանոթներին և բարեկամներին իմ տուն, և միասին ուրախությամբ կատարենք դստերս հարսնախոսության ծեսը ռուսաց քահանայի օրհնությամբ»: \nԻսկ Դռոզդովը գնացել է մի քանի յուր նման սպաների մոտ և ծիծաղելով հրավիրել է նոցա «մի ճոխ գիներբուքի», որն պիտի կարապետե նորա «քաղաքական ամուսնությունը», և քահանային պատվիրել է, որ գա և յուր տիրացուների հետ միասին «բազում ամք» բարեմաղթե Վլադիմիրին և Սոֆիային, մատենափոխության մասին ոչինչ հիշված չէ՛: \nԹեև սպաները այդ օրը շատ խայտառակ վարել են իրանց, բայց Դռոզդովը աշխատել է թեթևացնել նոցա հանցանքը` պատճառաբանելով գինիի առատությունը: \nԱյսպես բոլոր տնեցիք խաբվել են և կարծել են թե օրինավոր կերպով կատարվել է Սոֆիայի մատենափոխության ծեսը, և միամտվել են:\n\nՄի քանի օրից եկել է Դռոզդովը Սոֆիայի մոտ և ասել է թե` եթե հայրս իմանա, որ ես մի հասարակ հայ աղջկա վրա պետք է պսակվիմ` երբեք չի տալ յուր հոժարությունը և օրհնությունը, իսկ եթե ես հակառակ նորա կամքին երթամ` անպատճառ կզրկե ինձ այն միլիոններեն, որն պիտի ժառանգեմ ետ նորա մահվան. բայց եթե ես գաղտնի կերպով պսակվիմ և հետո գամ ընկնեմ նորա ոտքերը` նա ինձ կներե, չի զրկիլ ոչ օրհնությունեն և ոչ ժառանգութենեն. ուրեմն` այժմ մեզ ուրիշ բան չի մնալ անելու, բայց եթե փախչել Փարիզ և այնտեղ պսակվել: \nԱյժմ դժվարությունը այն է, որ ես այդ ճանապարհորդության համար փող չունիմ: \nԵթե դու ինձ անկեղծ և մտերմաբար սիրում ես` պարտավոր ես ինձ մի աննշան զոհ բերելու, որ է` հորդ դրամարկղը թաքուն բանալ և միջից որքան կարելի է շատ փող առնել, և ժողովել քու թանկագին զարդերը ու ակնեղենները ու գիշերով փախչել տանից»:\n\nՍոֆիան առանց ընդդիմախոսության հոժարել է նորա առաջարկությանը, հավաքել է յուր բոլոր և մասամբ մոր ակն ու մարգարիտները, դրել է մի արկղիկի մեջ, թաքուն բացել է հոր դրամարկղը, միջից հանել է քսան հազար մանեթ և նույն օրն Դռոզդովի հետ միասին փախել են Ստավրապոլ, այնտեղ մի պանդոկում մնացել են երեք օր և ապա շինծու անցագրով գնացել են Փարիզ:\n\nՀայրը իմանալով այս փախուստը (Սոֆիան բոլոր այս հանգամանքը նամակով հայտնել է նորան) ամենևին շփոթված և բարկացած չէ, այլ ընդհակառակն, անցնող-դարձողին պատմել է թե` արիստոկրատների մեջ այդպիսի ռոմանտիքական պսակը շատ սովորական բան է և հաճախ կպատահի, և բոլորովին հանգիստ սրտով սպասում է եղել յուր սիրական դստեր և ազնիվ փեսայի վերադարձը քանի մի շաբաթից:\n\n* * *\nԱյստեղ վերջանում է բժիշկ Վարդան Հուսիկյանի հիշատակարանը, որ ես Էսենտուկի պառավից գնեցի տասնհինգ մանեթով: \nԲայց, ինչպես ներողամիտ ընթերցողս տեսնում է, պատմությունը թերակատար է մնում: \nԻնձ շատ հետաքրքիր էր իմանալ` արդյոք այս ճշգրիտ դեպքը ինչո՞վ վերջացել է, ի՞նչ եղան ազնվահոգի Կատյան, թեթևամիտ Սոֆիան, հայատյաց Ասատուր-աղան և անբարոյական Դռոզդովը. կենդանի՞ են, ո՞ւր են. ի՞նչ վիճակի մեջ են. եթե մեռած են, արդյոք ի՞նչը կարճեցուց նոցա կյանքը այդ ծաղիկ հասակի մեջ (իհարկե, բացի Ասատուր-աղայից), նոքա էլի միմյանց հանդիպեցան, թե՞ առ հավիտյան բաժանվեցան իրարմե և մյուս անգամ մեկ մեկի երես չտեսան:\n\nՀայկական կյանքը ցայն աստիճանի միաձև, առօրեական և ձանձրալի է, որ փոքր ի շատե սովորականեն դուրս կենցաղ վարող հայը միշտ շարժել է իմ հետաքրքրությունը. ես միշտ ցանկացել եմ իմանալու` ի՞նչ է եղել պատճառը, որ նա ընդհանուրի օրինակին հետևած չէ` և հայկական կյանքի սովորական ճանապարհեն խոտորվել է: \nԱյդպիսի անձինք թե՛ առաքինի լինեին և թե՛ մոլեկան, միշտ գրավել են իմ կարեկցությունը:\n\nՇատ հարց ու փորձից հետո, մի օր հանկարծ հիշեցի, որ Ռուսաստանի բոլոր բժիշկների ցուցակը կա, որն ամեն դեղագործ պարտավոր է ունենալու: \nԵրբ որ այդ ցուցակը ձեռքս առի և այբուբենի կարգով գտա Վարդան Հուսիկյանի անունը, կարդացի որ նա Վ. քաղաքումը քաղաքական հիվանդանոցի գլխավոր բժշկապետն է:\n\nԲժիշկ Վարդանի բնակության տեղը իմանալեն ետ, արդեն դժվար չէր նորա և նորա ընկերների պատմությանը տեղեկանալու. պետք է միայն մի քաղաքավարի նամակ գրել նորան և հարցնել մանրամասն տեղեկություն տետրակի մեջ հիշած անձանց մասին, որ և արի իսկ: \nԻսկույն նստա ու մի նամակ գրեցի Վարդան Հուսիկյանին, որի բովանդակությունը այս էր, թե` պարոն բժիշկ, քու հիշատակարանը պատահմամբ ընկավ իմ ձեռք, որի համար փող վճարելով իմ սեփականությունը դարձրի: \nԲայց, ինչպես գիտեք հիշյալ հիշատակարանը պարունակում է քու, Կատյայի, Սոֆիայի, Դռոզդովի և Ասատուր-աղայի կյանքի առաջին մասը, բայց ի՞նչպես շարունակվում է կամ վերջացել է մնացած մասը` ես չգիտեմ, բայց ինձ շատ հետաքրքիր էր իմանալ այդ: \nԵթե արքունական պաշտոնեդ ազատ ժամանակ ունիս, քեզ շատ կխնդրեմ, վրադ ծանրություն առնուս, մանրամասնաբար գրես վերը հիշած անձանց կյանքի մնացորդը, ուստի և ես կարողանայի եզրակացնել, թե ինչպես վերջացավ ձեր հարաբերությունը: \nՔեզ խոսք եմ տալիս, որ այդ պատմությունը ինչպես և այն տետրակը, որ մոտս է, մարդոցմե առմիշտ ծածուկ կմնա (պատվական կարդացողս տեսնում է, թե ինչպես ճիշտ կատարեցի խոստմունքս):\n\nԱյս էր իմ երկար նամակի բովանդակությունը:\n\nԵրկու ամսից ստացա մի փոքրիկ տետրակ և հետը մի նամակ, որն բառ առ բառ այստեղ առաջ կբերեմ:\n\nՊԱՐՈՆ ՍՅՈՒԼՅՈՒԿ.\nՁեր հիշած տետրակը իրավ ես կորցրել էի, բայց չգիտեի որ նորան մոռացությամբ թողել էի Էսենթուքի հյուրանոցի պահարանի մեջ: \nԵթե փող վճարել եք ու գնել եք` կնշանակե որ նա ձեր անկողոպտելի սեփականությունն է և ես իրավունք չունիմ ձեզանից պահանջելու. ճշմարիտը ասեմ հարկավորություն էլ չունեմ: \nԵթե ձեզ, պետքական է` պահեցեք ձեր մոտ, միայն թե ցույց մի՛ տաք մարդոց` ես չուզեի որ հաշտարխանցիների բարոյական թերությունները, որն ես անխնայաբար մտրակել եմ, հռչակվի մյուս հայերի մեջ, թեպետև գրավոր կերպով մարդկության պակասությունները ցույց տալը, բացի օգուտին, ուրիշ բան հառաջացուցած չէ՛:\n\nԹեև ինձ շատ դժվար էր մտքով վերանորոգել տխուր անցյալիս հիշատակարանները, բայց որովհետև դուք համոզիչ խոսքերով խնդրում եք ինձ` ես չկարողացա մերժել ձեր խնդիրը, ուր դուք նյութական շահ չունիք: \nԲայց եթե այս նոր հիշատակարանիս մեջ հայկական լեզվի դեմ սխալներ գտնեք` շատ մի մեղադրեք ինձ: \nԱհա քանի տարի է, որ ես ո՛չ հայի գիրք առել եմ ձեռս, ո՛չ հայի երես եմ տեսել և ոչ հայի ժամերգություն եմ լսել. միայն Կատյաս է, որ իմ հայ լինելս միտս է ձգում. եթե նա չլիներ` կրոն, ազգային ծեսեր և ավանդություններ և հայոց լեզու բոլոր ցնդած կլինեին իմ մեջեն:\n\nՉեմ ուզում ձեզանից թաքցնել. ես սաստիկ դառնացած եմ հայերից: \nԱռաջները ես կարծում էի թե` անհնար է միայն հայ ազգի քահանա և վարժապետ լինելը. այժմ տեսնում եմ, որ հայ բժշկին հայ քաղաքի մեջ պաշտոն վարելն ևս դժվար է, եթե չասեմ անհնար է: \nԱյդ ևս բավական չէ` մի հայ աշխատավորի հայ քաղաքի մեջ յուր գիտությունը մշակելն ևս դժվար է: \nԵս ինձ համար մեկ առած եմ շինել, որի կազմվածքը թեև բանաստեղծական ոճի գեղեցկություն չունի, բայց նորա մեջ բովանդակած իմաստը զուտ ճշմարտություն է. «եթե հայից ապրուստ սպասես, ունեցած քանքարդ անօգուտ կդարձնես»: \nՀայի մեջ գործող լինելու համար մեկ կարի հարկավոր պայման է պետք, և այդ պայմանն է` հարստությունը: \nՀարուստ հայը, եթե կամենա, հայ ժողովրդի մեջ միշտ օգուտ կբերե, վասնզի հայ ազգը միայն հարստի խոսքին սովորել է հավատալու և հնազանդելու. չքավորի խոսքը երբեք արձագանք գտած չէ՛ և գտնելու էլ չի՛ հայի սրտի մեջ:\n\nԵրբ որ ես բժշկապետության հարցաքննությունս ավարտեցի, քանի քանի հայաբնակ քաղաքներ գրեցի չէի՞ն կամենալ արդյոք ինձ քաղաքական բժշկի պաշտոն տալ. և բոլոր նամակներս անպատասխան մնացին: \nԵրբ որ ռուսաց քաղաքներ գրեցի, գրեթե ամենից հրավերներ ստացա, մինը մյուսից օգտավետ պայմաններով: \nԵս ընտրեցի Վ. քաղաքը, ուր ահա վեց տարի է, որ փառքի, պատվի և ճոխության մեջ ապրում եմ իմ փոքրիկ հայ ընտանիքովն: \nԲայց ինչո՞ւ ես այս մասնավոր նամակիս մեջ թափում եմ իմ սրտի ցավն ու դարտը. երկու տետրակներումը բավականին գրել եմ այդ ձանձրալի նյութի վրա... \nԿատյաս ձեզնից հոգվով չափ շնորհակալ է, որ դուք նորա և իմ կյանքովս հետաքրքրվում եք:\n\nՈղջ և հաջող եղեք:\n\nԲժ. Վարդան Հուսիկյան\nԵՐԿՐՈՐԴ ՏԵՏՐԱԿ\nԱմիս ու կես իզուր պտրելով Կատյային և ամեն աշխատանքս կորած տեսնելով` ես բոլորովին ատեցի կյանքը, վասնզի կյանքը մեզ այն ժամանակ է քաղցր, երբ որ նա մեկ թանկագին էակի կամ մեկ քաղցր հույսի հետ կապված է. իսկ եթե ոչինչ սուրբ կապեր չունի` կյանքը դառնում է մարդուս համար անտանելի բեռ:\n\nՄի օր տխուր նստած էի սենյակի մեջ, ուսանողական տարիներս հիշողությանս առջև կարգավ անցնում էր. հանկարծ պրոֆեսորներիցս մինի խոսքը միտքս եկավ թե` ձանձրույթի դեմ ամենահզոր դեղը աշխատանքն է: \nԻսկույն մտքիս մեջ խորհուրդ ծագեցավ. «արի նորից գնամ Մոսկով, ասացի ինքս ինձ, շարունակեմ ուսումս և բժշկապետի հարցաքննություն տամ: \nԵթե մի առանձին շահ էլ չունենամ դորանից, գոնե կմեղմացնեմ ձանձրույթս և վիշտս, որ մաշում են իմ կյանքը»: \nԻնչպես ասացի, այնպես էլ արի: \nՆույն երեկոյին ժողովեցի իրեղեններս, դրի պայուսակի մեջ, մյուս առավոտ կանուխ զարթեցա, թեյս խմեցի ու ընկա ճանապարհ: \nՉորս օրից հասա Մոսկով, Մոսկով-գետակի մյուս կողմը վարձեցի բնակարանս ու վերանորոգած աշխուժով սկսա մասամբ քաղվածք անելու բժշկական գիտության առարկաները և մասամբ այցելելու լսարանները և մասամբ թեթև վարձատրությունով մերձավոր թաղերի հիվանդներին դարմանելու: \nՍտացածս շատ չէր. բայց իմ այս ժամանակվա սակավապետ կյանքիս համար բավական էր: \nԺամանակիս մեծ մասը անցնում էր սովորելով: \nԱյդ միջոցին շարադրությունս էլ բավականին հառաջացել էր:\n\nԲժշկապետության աստիճան ստանալու համար ես ինքս ինձի երկու տարի ժամանակ էի որոշել, տարի ու կեսը պարապելու և հարցաքննություն տալու, իսկ մնացած կես տարին ուսումնական շարադրությունս գրելու, մշակելու և պաշտպանելու համար. տարի ու կեսը անցել էր և ես մի քանի առարկաներե հարցաքննությունն հաջողակ տվել էի: \nԱյդ միջոցին մեկ աշնան գիշեր հանկարծ դուռս ծեծեցին և հրավիրեցին ինձ մի ծննդկանի մոտ: \nՀիվանդը չքավոր էր, հետևես կառք չէին ուղարկել, և որովհետև հենց այն օրը կրկնակոշիկներս կարկատելու էի ուղարկել` ստիպվեցա թաց ու ցեխոտ փողոցների միջից բարակ կոշիկներով անցնել: \nԵրկու ժամ չարչարվելից ետ, երբ նորածինին ընդունեցի ու առավոտյան ժամը երեքին ազատվեցա հիվանդից, դարձյալ ստիպված էի ոտով տուն վերադառնալու, վասնզի այդպիսի ուշ ժամանակ Մոսկովի հեռավոր և սակավամարդ փողոցների մեջ երբեք կառապաններ չեն լինում, իմ անբախտութենից վերևից էլ մանր և սառ անձրև էր գալիս, վրայիս բոլոր հալավը, կոշիկներս, գուլպաներս թաց էին, ջուրը, ինչպես ասում են, մինչև ոսկորներս էր հասել: \nԵրբ որ տուն եկա, թեև իսկույն հանվեցա, կտավիքս փոխեցի, անկողինս մտա ու տաք-տաք ծածկվեցա, բայց բանը բանից արդեն անցել էր. մեկ սարսռալի դողում էի, մեկ կրակի մեջ էրվում էի բոլոր գիշեր քուն չեկավ վրաս և անդադար բանդագուշում էի. էլ ոչինչ չեմ հիշում: \nԵրբ նորից աչքս բացի, ինձ տեսա պառկած քաղաքական հիվանդանոցի մեջ: \nՅոթ օր (մոտիս պառկած մեկ հիվանդի ասելովն) բժիշկներն ամենևին հույս ունեցած չեն, որ ես կենդանի կմնամ. մահճակալիս տախտակի վրա գրած էր լատիներեն Typhus recurrens որն այդ միջոցին Մոսկովի մեջ սաստիկ կոտորած էր անում:\n\nԵս, ինչպես տեսնում եք, թեև չմեռա, բայց իմս էլ ինձ հասավ. մարմինս բոլորովին հալել էր. վրաս մնացել էր միայն ոսկոր և կաշի, եթե ինձ կշռեին` փութ ու կես կամ լինեի, կամ ո՛չ: \nԱյսպես անցան աշունը և ձմեռը. սկսեցավ գարունը: \nԲայց իմ տկարությունս անփոփոխ մնաց. ո՛չ վատթարանում էր առողջությունս, որ մեռնեի, և ո՛չ բարվոքվում էր, որ ազատվեի հիվանդանոցի անտանելի օդեն, սպասավորների ձանձրալի երեսներեն և իմ հիվանդ ընկերների սրտմաշուկ պատմություններեն, — ամենքը ինձ իրանց միևնույն ցավերն ու դարդերն էին պատմում ամեն օր, ասես թե իմերը ինձ բավական չէին:\n\nՎերջապես հասավ ապրիլ ամիսը. ձյունահալքը սկսեցավ. արեգակը արձակեց յուր կենսատու ճառագայթները գետնի վրա. երկաթի նման կարծր սառույցները լուծվեցան ու քայքայվեցան. ձյուները հալեցան ու խոխոջալով հեղեղներ կազմեցին ու գլորվեցան դեպի գետը, օդը լցվեցավ տեղափոխիկ թռչունների և հավերի ձայներով, որոնք օրհներգում էին նորածին գարնան գալուստը. ձյունի տակից գլուխները բարձրացուցին ձյունաձաղիկը, արջի ականջը, մանիշակը, վայրի քրքումը և բյուր տեսակ դալարիք և ծաղիկներ: \nՎեր, վայր, աջ ու ձախ — ամեն տեղ ուրախություն և բերկրանք էր. միմիայն իմ սրտումը յուր արմատները խոր տարածել էր վիշտը: \nՈ՞վ յուր ուշքը պիտի դարձներ մի խեղճ պանդխտի վրա, ո՞վ պիտի հոգար նորա մասին, ո՞վ մի թեթև ախ պիտի քաշեր նորա անբախտ վիճակի վրա: \nԼուռ ու անտրտունջ արագ քայլերով մոտենում էի առջևս վաղ փորված գերեզմանին:\n\nՄի այսպիսի պայծառ օր մեզ հիվանդներիս թույլ տվին ման գալու հիվանդանոցի պարտեզի ու բակի մեջ: \nԶբոսնելու ժամանակ հանկարծ տեսա մի գեղեցկադեմ, թանկագին հալավներ հագած կին, որ հեռվից ուղիղ դեպի իմ կողմն էր գալիս. երկու աղախին էլ կտավիքով լցրած մի ահագին կողով բերում էին նորա հետևից. երբ որ կինը ինձ մոտեցավ` աչքերիս չհավատացի, կարծում էի թե երազիս մեջ եմ. «Կատյա՛, ասացի. այդ դո՞ւ ես, ո՞րտեղից ես գալիս, ի՞նչ գործ ունիս այս անիծած տեղը, ուր ամեն ծակուծուկ զանազան տեսակ մահերով է լցված»: \nԻմ ձայնս երևի շատ փոխվել էր և խռպոտ էր դարձել, որ Կատյան լսելով` սաստիկ վախեցավ:\n\n— Տե՛ր աստված, — ասաց Կատյան, — Վարդա՛ն, մի՞թե դուք այստեղ էիք. այս ի՛նչ ողորմելի վիճակի մեջ եք. այս ինչպե՛ս նիհարել եք. եթե անունս չի տայիք, եթե հետս չխոսեիք, տասը տարի էլ որ ձեր երեսին նայեի` չէի ճանաչիլ, — այնքան փոխվել եք: \nԻ՞նչ կերպով ընկաք այստեղ, ի՞նչ պատահեցավ ձեզ:\n\nԵս համառոտ խոսքով պատմեցի նորան վերջին երկու տարվա իմ գլխով անցած ամեն բաները: \nԿատյան ինձ լսելով` թաշկինակը անդադար աչքերին էր տանում և սրբում էր արտասուքը: \nՏեսնելով նորա անկեղծ արտասուքը, ես էլ շատ լացի այնտեղ: \nՎերջապես Կատյան ինձ ասաց.\n— Պարոն Վարդան, գիտե՞ք ես ձեզ ինչ ուզում եմ ասելու. ձեր այստեղ մնալը անհնար է. այս հիվանդանոցի մեջ (սորա հանգամանքը ես շատ լավ գիտեմ) չեմ ասում, որ դուք կմեռնիք — Աստված մի արասցե, — բայց երբեք, ինչպես որ պետք է, չեք կազդուրվիլ և չեք առողջանալ: \nՈրքան կարելի է շուտ պիտի փոխել թե՛ ձեր բնակարանը, թե՛ կերակուրը և թե՛ բոլոր ապրուստը: \nԵս իսկույն կերթամ, կխոսեմ այս մասին գլխավոր բժշկի հետ...\n— Կատյա՛, — ասացի, — ինչ որ ասում ես` շատ լավ է, ես քեզ հետ չեմ վիճիլ, բայց դու գլխավորը ինձ չպատմեցիր, ինչպե՛ս պատահեցավ, որ դու մյուս անգամ հայտնվեցար Մոսկովի մեջ... \nԵս քու հետքը Տաք-ջուրումը կորցրի, դու այնտեղից ո՞ւր գնացիր և այս երկու տարին ո՞ւր էիր և ի՞նչ էիր անում:\n\nԿատյայի պատմածի համառոտությունը այս է, որ նա երբ որ ինձ տեղավորեց Էսենթուքի հյուրանոցի մեջ, նույն օրը նստավ շոգեկառք և ուղիղ գնաց Մոսկով: \nԻ բնե առողջակազմ և աշխատասեր լինելով, նա Մոսկով հասած-չհասած պտրել է աշխատանք և անհապաղ մտել մի ֆրանսիացի լվացարար կնոջ գործարան: \nՖրանսիացի կինը առաջին ամսվա վարձ նշանակել է նորան երեք մանեթ. երկրորդ ամիս, տեսնելով Կատյայի հմտությունը, ժրաջանությունը և պարտաճանաչությունը, կրկնապատկել է նորա ռոճիկը. չորս ամսից ֆրանսիացի կինը յուր բոլոր բանվորների վրա կարգել է վերատեսուչ և նշանակել քսանևհինգ մանեթ ռոճիկ. այսպես շարունակվել է այլևս երեք ամիս: \nՀանկարծ Ֆրանսիայից նամակ է նա ստացել, որ նորա մերձավոր հարուստ ազգականներից մինը մեռել է, բայց մահից առաջ նորա անունով կտակել է յուր բոլոր ինչքը և փողը: \nՈրովհետև այս յոթն ամսվա միջոցին Կատյան յուր հավատարմությունով, ժրաջանությունով և քաղաքավարությունով կարողացել է նորա սիրտը սաստիկ գրավելու այդ պատճառով, ի նշան յուր բարեկամությանը յուր բոլոր գործարանը շատ աժան, գրեթե չնչին գնով, ծախել է նորան և ինքը գնացել է յուր հայրենիքը: \nԹեև այս գործարանը ֆրանսիացի կնոջ ձեռքին մեծ անուն է ունեցել, բայց Կատյան յուր խոհեմ ընթացքովն կարողացել է շատ ու շատ ավելի բարձրացնելու Մոսկովի մեջ, այնպես որ` քառապատկելով գովողների թիվը, ընդնմին և քառապատկել է յուր արդյունքը: \nԱյժմ նորա գործարանին քսան հազար մանեթ տվող գնող կա: \nԱյս է համառոտիվ Կատյայի պատմությունը այս երկու տարվա միջոցին, երբ մենք երկու տարի առաջ Տաք-ջուրումը միմյանցից բաժանվեցանք:\n\nԵրբ որ երկուսս բավական լացինք և տխրեցինք, ես հարցուցի Կատյային` բայց ա՞յս հիվանդանոցումը դու ինչ գործ ունիս: \nՆա ինձ ասաց որ` կապալով առել է ոչ միայն այս, այլև շատ հիվանդանոցների, արքունի վարժարանների և ուրիշ հաստատությունների կտավիքի տարեկան լվացքը, ունի հարյուր հիսուն վարձկան, որոնք գիշեր ցերեկ աշխատում են նորա գործարանի մեջ. իսկ այժմ այս մեծ կողովը բերել է լվացած կտավիքը և պիտի ստանար յուր ամսական վարձը:\n\n— Այժմ, — ավելցուց նա, — ես կերթամ հիվանդանոցի վերատեսչին, ստանալիքս կստանամ և քու մասին ևս կխոսիմ: \nԴու հանգիստ սպասե մինչև իմ գալս: \nԵվ գնաց:\n\nԱյսպես` նախախնամությունը նորից մոտեցուց մեզ, և ես արդեն նախազգում էի, որ Կատյան իմ կյանքի մեջ մեծ դեր պիտի խաղա և ինձ համար պահապան հրեշտակ պիտի լինի: \nԵթե իմ մեջ չլիներ այն խոտելի նախապաշարմունքը, որ թանձր քողով ծածկում էր աչքերս, ես պետք է վաղուց նկատած լինեի, որ մի գերբնական զորություն օրեօր ավելի և ավելի մոտեցնում էր մեզ մին մինի, և ասես թե մենք անդուստ ի վերուստ միմյանց համար աշխարհք էինք եկած: \nԻմ ժամանակավոր կուրությունը պատճառ եղավ իմ այսքան տանջանքիս:\n\nՀազար անգամ արդեն ես պատրաստ էի ընկնիլ Կատյայի ոտերը և խնդրել թողություն իմ կատարած ամեն կոպտության համար. բայց մի բան ինձ կանգ առնել էր տալիս. Կատյան չէ՞ր կարող կարծել, որ ես ծունր եմ դնում ոչ նորա անձին, այլ նորա ունեցած հարստության առջև. չէ՞ր կարող նա մտքի մեջ այսպես խորհել` «քանի որ ես մի աննշան փոքրավոր աղջիկ էի` դու ինձ արհամարհում էիր, վրաս նայելու անգամ չէիր արժանացնում ինձ, և երբ որ դու փայլուն հույսերիդ մեջ սխալվեցար, երբ ես քեզ օգնության ձեռք կարկառեցի, երբ ակներև փաստերով ցույց տվի, որ քու կարծածի չափ անպիտան անարժան աղջիկ չեմ, այն ժամանակ դու սկսար առջես սողալու»: \nԻհարկե, եթե նա այսպես կարծեր կամ ասեր` պիտի մեղանչեր իմ առջև, վասնզի ես երբեք հարստության առջև ծունր դրած ու երկրպագություն արած չեմ. բայց միայն կանանց արտաքին փայլեն խաբվել են իմ աչքերը և ես այնքան խորագիտություն ունեցած չեմ, որ կոշտ կեղևի տակից նշմարեմ թաքուցած թանկագին ակը: \nՀայաստանի կիսավայրենի քաղաքագյուղի մեջ մեծացած, աչքս ճոխության և զեխության փայլին չընտելացած, կյանքի ամեն գեղեցկություններեն զրկած` մի՞թե զարմանալի բան է, եթե Սոֆիայի արտաքին փայլն ինձ լուսավորության արգասիք երևեր ու ես բոլոր պատանեկական եռանդովս անձնատուր լինեի նորան, ինչպես մեկ չնաշխարհիկ, եթերական էակի: \nՍիրելու համար պետք է բավականին հոգեկան զարգացումն. արդյոք ունեի՞ ես այդ, իսկ մարդուս կիրքը շարժելու համար — կիրքը` որք շատերը, և գրեթե ամենքը մեր համազգիներեն ընդունում են զուտ սիրո տեղ — պետք է դեռահաս տարիք, եռացող արյուն, երեսի նախշուն տիպարք, աղվաշ աչքեր, թարմ թշեր — ահա պատրաստ է ասիական սերը, որի համար վարդն էլ յուր թերթիկները բացում է, սոխակն էլ արևագալից մինչև արևի մուտքը հնչեցնում է յուր դայլայլիկները, սյուգն էլ հրեշտակի բերանից դուրս եկած ման ու ման է գալիս դալարազարդ ծառի պտուտը...\nԻհարկե, ես այժմ գարշում եմ Սոֆիայից, և այս գարշանքի մեջ կա կշիռ և գիտակցություն. ես և միայն ես գիտեմ, թե մինչև ո՛ր աստիճան անբարոյական, անուղղա ու թշվառ արարած է նա. ես հրաժարվում եմ այն զգացմունքներեն, որ անխոհեմաբար սնուցանում էր մեջս դեպի նա... \nԲայց այդ ամենը կհավատա՞ արդյոք հարստացած և յուր գինը արդեն ճանաչող Կատյան... \nՏեր աստված, տեր աստված, ինչպես անբախտ մարդ եմ ես. իմ սիրտը տակավին սիրո համը ու հոտը չառած` պիտի ջախջախվի և անպտուղ թառամի. ինչո՞ւ, ինչո՞ւ: \nՄի՞թե քսանհինգ տարեկան հասակիս մեջ ես արդեն աշխարհքես խաբված, նորա ամեն քաղցրութենեն զրկված պիտի համարեմ ինքս ինձ: \nԻնչո՞վ մեղանչել եմ մարդոց առջև: \nԿատյան վաղուց ինձ սիրում էր, և իմ հոգիս վկայում էր, որ նա մի օր ինձ պիտի հաղթե, ինձ էլ սիրել պիտի տա իրան — ինչպես որ կատարվեցավ իսկ. — բայց արդյոք մի օր նա իմ երեսով չի՞ տալ այսքան ժամանակվա սառնությունս դեպի նորան և ձգտումս դեպի Սոֆիան. նորա հոգու մեջ բույն չի՞ դնիլ արդյոք հավիտենական կասկածը, որ իմ սիրտը կիսված է արդեն, կուսական անարատություն չունի... \nՈ՛չ, ո՛չ, Կատյան թող վստահ լինի (այս ամենը ես նորան հենց այսօր կասեմ), որ իմ սիրտը ամբողջ է, կիսատ չէ՛, ապականված չէ. այո, Սոֆիան նորան խոցոտեց, բայց չի կտրեց ու կեսը հետը չի տարավ: \nԱյժմ իմ սիրտը բոլորովին բուժած է, ամբողջ է ու ազատ է. որին ես կուտամ` ամբողջ և առողջ կուտամ, և կուտամ, իհարկե... \nԿատյային վասնզի...\nԱյդ միջոցին Կատյան ուրախ դեմքով մոտեցավ ինձ.\n— Դե՛հ, սիրական Վարդան. գնա ներս ու պատրաստվիր, ես կերթամ, քեզ համար ինչ ասես հարկավոր բաներ կպատրաստեմ և իսկույն կվերադառնամ, որ քեզ ազատեմ այս ապականված, ձանձրալի տեղեն, որ քու կյանքը ամեն րոպե ավելի և ավելի թունավորում է: \nՇատ համբերել ես, էլի մի փոքր համբերե, սիրտդ պինդ պահե` զվարթ կաց. տկարությունդ թող չի ընկճե քեզ. միայնակ եմ, անտեր եմ է՛լ մի՛ ասիլ. երկու առողջ ձեռքեր ամեն օր կաշխատեն քեզ համար և մեկ տաք սիրտ էլ ամեն րոպե պատրաստ է քու արենաթոր, հիվանդոտ սիրտը գրկելու ու նորա մեջ կենսատու ջերմություն մտցնելու...\n— Կա՛տյա ջան, Կատյա ջան, մի՞թե ես արժանի եմ քու այդքան գորովին, — ասացի ու ոտքերին փաթաթվեցա. Կատյա՛, մի՞թե դու ինձ կարող ես ներել: \nՄի՞թե ես արժանի եմ, որ իրավունք ունենամ ուղիղ աչքիդ մեջ նայելու. մի՞թե դու բացի արհամարհանքեն ուրիշ բան կը զգաս դեպի ինձ: \nՉէ՛, չէ՛, դու ինձ մի՛ խաբիլ, դու ինձ երբեք չես սիրել, վասնզի ես քու սիրտը խոր խոցել եմ, — ասացի ու երեխայի նման լալիս էի:\n\n— Ի՞նչ իլավ քեզ, ի՞նչ իլավ, Վարդան ջան, երեխա մի՛ լինիլ, մարդիկ կան, նայում են մեր վիրա, ամոթ է, տղամարդ իլիր, ղոչաղ կաց, այդ ի՞նչ փոքրոգություն է, — ու գրկեց ինձ, գետնեն բարձրացուց. — նի՛ստ այստեղ, հանգստացի՛ր (նստեցուց ինձ մի մոտավոր նստարանի վերա): \nԴու ինձ ի՞նչ վնաս ես արել, ե՞րբ և ինչո՞վ ես իմ սիրտը ցավցրել. ընդհակառակը, դու դեպի ինձ միշտ քաղաքավարի և մարդասեր ես եղել: \nԵթե երկու տարի առաջ հավանել էիր Սոֆիային` մի՞թե այդ մեկ հանցանք է, Սոֆիան չի կարողացավ քեզ հասկանալու և սիրելու, այժմ ես եմ քեզ սիրում: \nՏխրելու, լալու, հուսահատվելու տեղ, դու, ընդհակառակն, պետք է ուրախ լինիս և զվարճանաս: \nԴե՛հ, երեխա մի՛ լինիլ, ղոչա՛ղ կաց, ես շուտ կվերադառնամ ու կառնում, կտանեմ քեզ: \n— Ասաց ու համբուրեց ճակատս. ես առի նորա ձեռքը ու երկար ու տաք համբույր կնքեցի վրան:\n\n\n\n\n\n\nԿատյան գնաց, ես էլ մտա հիվանդանոցի դահլիճը. հրամայեցի հալավներս բերելու — այնտեղ արդեն գիտեին, որ ես դուրս պիտի գամ այսօր — հավաքեցի իրեղենքս, դրի պայուսակի մեջ, ինքս էլ հագվեցա: \nԲոլոր հալավներս պարկի նման կախ-կախ էին վրաս, ցայն աստիճան նիհարացել էի: \nԺամ ու կես անցած-չանցած Կատյան եկավ, միասին նստանք կառք ու գնացինք:\n\nԿատյան ինձ համար մի մեծ, մաքուր, փափուկ կահկարասիքով զարդարած սենյակ էր վարձել, թեյ, սուրճ, ճաշընթիրք — բոլորը հետը. ամեն օր նշանակած ժամանակին այցեյում էր մի գերմանացի բժիշկ և դարմանում էր ինձ: \nԲժշկի խնամքը, բնակարանիս մաքրությունը և հարմարությունը, կերակուրների առատությունը և մանավանդ Կատյայի հաճախ այցելությունը շուտ վերադարձուցին իմ կորսված առողջությունը, այնպես որ մի շաբաթից ես արդեն սենյակիս մեջ ազատ և հաստատուն քայլերով կարողանում էի ման գալ, երկու շաբաթից` օրենը քանի մի ժամ թույլատրած էր ինձ քաղաքական պարտեզների և ճեմելիքների մեջ զբոսնելու, իսկ մի ամսից արդեն կատարելապես առողջացա:\n\nՄի օր Կատյային ասացի` «Կատյա, ես վաղուց ուզում եմ քեզ մի գաղտնիք հայտնելու, բայց չեմ համարձակում»...\n— Ասա` տեսնենք ի՞նչ գաղտնիք ունիս ինձ հայտնելու, — ասաց Կատյան այնպես սիրուն երես անելով, ասես թե մի քնքուշ մայր յուր փոքրիկ երեխայի թոթովանքի է պատրաստվում լսելու:\n\n— Ես բժշկապետությանս հարցաքննության կեսը արդեն ավարտել եմ, այժմ մնում է մյուս կեսը...\n— Այդ ի՞նչ գաղտնիք է, — ասաց Կատյան ծաղրը երեսին, — եթե հարցաքննությունդ կիսակատար մնացել է, ինքն իրան հասկացվում է, որ պետք է ավարտես, այստեղ ի՞նչ գաղտնի բան կա...\n— Գաղտնիքը այն է, որ` եթե հարցաքննությունս ավարտեմ և բժշկապետ լինիմ` որի՞ն ինչ օգուտ տված պիտի լինիմ: \nԱշխարհքիս համար բոլորը մեկ չէ՞ թե ես ուսյալ բժշկապետ եմ, կամ հասարակ բժիշկ, կենդանի եմ, կամ մեռած. ո՞վ իմ ուրախությանս ուրախակից պիտի լինի և տխրությանս ցավակից...\n— Ի՞նչ ուզում ես ասել, — ասաց Կատյան կարմրելով:\n\n— Այն ուզում եմ ասել, ինչ-որ սիրտդ էլ քեզ այս վայրկյանին ասաց. Կա՛տյա, այն ժամանակ կարո՞ղ եմ հուսալ, որ դու ինձ սրտանց կներես և ինձ կսիրես այնպես, ինչպես որ մի ժամանակ սիրում էիր...\n— Մի՞թե այժմ ես քեզ չեմ սիրում:\n\n— Այո, սիրում ես, բայց քրոջ պես...\nՊատասխանի տեղ, չգիտեմ ինչպես եղավ, որ երկուսս էլ մին մինի սովորականեն ավելի մոտեցանք, գրկեցանք, և շրթունքներես թռան շատ տաք համբույրներ:\n\nՀունիսի վերջին ավարտեցի հարցաքննություններս և հուլիսի մեջերը համեստ կերպով կատարեց մեր պսակը նույն բարեսիրտ Մովսես քահանան:\n\nՊսակիցս քանի մի շաբաթ անցած ես զանազան հայաբնակ քաղաքներ խնդիրներ ուղարկեցի, որ ինձ քաղաքական բժշկի պաշտոն տան. բայց ոչ մեկ տեղե հրավեր չի ստացա: \nՇատ սպասելից ետ` ուրիշ քաղաքներ ուղարկեցի խնդիրներ և ամեն կողմից ստացա հրավերներ: \nԵս ընտրեցի Վ. քաղաքը: \nԿատյան յուր գործարանը ծախեց երեսուն հազարի (վերջին տարին նա տասը հազար զուտ տարեկան արդյունք ուներ) ինքն էլ մոտ քսան հազար աշխատած ուներ դրամարկղի մեջ. ամենը միասին պետական դրամանոցը դրեց — նեղ օրվա համար — և տեղափոխվեցանք Վ. և ահա վեց տարի է, որ այստեղ կենում ենք հանդարտ, առողջ և հաջողակ:\n\nԱստված մեզ երեք զավակ պարգևեց, երկու որդի և մի դուստր. նոցա անուններն են` Վահան, Աշոտ և Բրաբիոն:\n\nԱհա՛ իմ և Կատյայի պատմության շարունակությունը և վերջը:\n\nԻսկ եթե կամենում եք իմանալ ի՛նչ եղավ Սոֆիան, ահա՛ լսեցեք: \nԵրբ որ Դռոզդովը նորան փախցրեց, նախ գնացին նոքա Ստավրապոլ, ուր հյուրանոցումն երեք օր մնացին, հետո, ճարելով մի շինծու անցագիր, գնացին Փարիզ: \nՓարիզ հասնելով, Դռոզդովը հայտնել է Սոֆիային, որ նորա հետ պսակվելու ամենևին դիտավորություն չունի, այլ «միասին կենանք, ասել է, այնպես, ինչպես որ այժմվա նիհիլիստներն են կենում, այսինքն` որքան որ մեր փոխադարձ սերը կտևի. մեկ մեկից ձանձրանալիս ետ` էլ միասին ապրելը անհնար է. ես կերթամ իմ ճամփով, դու էլ կերթաս քու ճամփով»: \nԲայց այդքան ևս կարողացած չէ յուր խոստմունքը կատարելու. հենց առաջին շաբաթից սկսել է կամաց կամաց խաբելով ձեռքից փողերը առնելու ու անառակ երիտասարդների ու լկտի կոկետների հետ Փարիզի պանդոկներումը և զբոսարաններումը զվարճանալու: \nԵրբ որ Սոֆիայի քսան հազար մանեթը մսխել պրծել է` այնուհետև սկսել է Սոֆիայի ակնեղենները գողանալ և ծախել, այս ևս երկար տևած չէ: \nՄեկ պատվական օր Սոֆիային հանձնել է յուր անառակ բարեկամներից մեկին, և ինքը փախել է, ոչ ոք չի իմացել, ո՛ւր: \nԱյս կերպով Սոֆիան կարճ միջոցումը ակամա սիրուհի է դարձել մի անպիտան ֆրանսիացի երիտասարդի, որ ժամանակե ժամանակ, երբ փողի պակասությունը շատ նեղում է եղել նորան, Սոֆիայի սերը ու գիրկը ծախում է եղել այս կամ այն վավաշոտ ծերուկին և ստացած փողովն երկուսը միասին ապրում են եղել քանի մի ժամանակ: \nԱյսպիսի կյանքե ձանձրացած, մի օր Սոֆիան փախել է այդ ֆրանսիացիի մոտից և մտել է այնպիսի տուն, ուստի կինարմատը երբեք կենդանի չի դուրս գալիս, նա մեռնում է` թե ֆիզիկապես և թե՛ բարոյապես:\n\nԱյս չար լուրը հասնում է Ասատուր-աղայի ականջին. առաջին նվագ նա ամենևին չի ուզում հավատալ, բայց սաստիկ վրդովվում է: \nԲարեկամների խորհրդով մի նամակ է գրում Փարիզում բնակվող ռուսաց հյուպատոսին և մանրամասնաբար հայտնում է նորան յուր լսած անախորժ լուրերը և հարցնում է նորան` ճշմարի՞տ են արդյոք այդ ամենը: \nՀյուպատոսը ստանալով նորա նամակը, յուր գործակալներից մինին ուղարկում է տեղեկանալու, արդյոք ճշմարի՞տ է այս չարաբաստիկ եղելությունը: \nԳործակալը աչքով տեսել է, որ մարդոց պատմածի մեջ ոչինչ ստություն չիկա: \nԱյդպես էլ ծանուցել է հյուպատոսը Ասատուր-աղային: \nԱյս բոթը ստանալով, նույն գիշեր կաթվածը երկու անգամ զարկել է նորան, և մյուս առավոտ նա արդեն անկողնեն դուրս չի կարողացել դնել ոտները: \nԲժիշկների խորհուրդը պարզապես հայտնել է, որ նորա կյանքը վտանգի մեջ է:\n\nԱսատուր-աղան յուր բոլոր ահագին հարստությունը կտակել է, որ ետ մահվանը ընծայվի պետական գանձարանին և կտակի մեջ այսպես գրել հրամայել է. «Տուք զկայսերն կայսեր», և ինքը շուտով մեռել է: \nՄեռնելից առաջ փոխե՞լ է հավատը, թե ոչ, այդ ոչ ոք չգիտե, միայն այս գիտեն, որ նորա մարմինը հայ քահանաներով չի թաղվում:\n\nԱյսպես եղավ Ասատուր-աղայի վախճանը:\n\nՄի երեկո, նոր էի վերադարձել հիվանդանոցից և Կատյայի ու երեխեքիս հետ նստել էինք թեյի սեղանի առջև, հանկարծ նախասենյակումը մի շփոթ բարձրացավ, մեկ մարդ ներս է ուզում մտնել. բայց ծառաս թույլ չի տալիս. մարդը տալիս է իմ և Կատյայի անունները, բայց դարձյալ չի թողնում նորան ներս գալու, ասելով. Куда такая дрянь лезет к господам? Ведь срам, ей богу!\nՇտապով դուրս գնացի տեսնեմ` թե ինչ է: \nՀանկարծ ծառայիս ձեռքից փախ ընկած ներս թռավ մի պատառոտած հալավով, ցիրցան եղած մազերով, կարմիր խոցերով ծածկված երեսով մի այլակերպ կին. րոպեի մեջ սենյակը օղիի գարշելի հոտով լցվեցավ. ներս մտնող կինը սաստիկ հարբած էր:\n\n— Պարո՛ն Վարդան, Կատյա, այսքան միայն կարողացավ ասել նա, և հետո սկսավ մեկ լալու և մեկ ծիծաղելու:\n\nԵս և Կատյան ապշած նայում էինք և չէինք կարողանում իմանալու, թե ո՛վ պիտի լիներ այս թշվառականը. վասնզի չէինք հիշում, որ երբևիցե, ուր և իցե այսպիսի կնոջ հետ ծանոթություն ունեցած լինեինք:\n\n— Պարո՛ն Վարդան, Կատյա, ինձ չճանաչեցի՞ք... ես Սոֆիան եմ...\nԲավական է, չեմ ուզում նկարագրել այս գարշելի և ցավալի պատկերը:\n\nՍոֆիան սաստիկ հիվանդ էր: \nԻսկույն տարի հիվանդանոց և պատվիրեցի օգնականիս, որ ամեն կերպ հանգստացնե ողորմելի աղջկանը: \nԱմբողջ վեց ամիս թափեցի վրան իմ բոլոր բժշկական հմտությունը, և հազիվհազ կարողացա ապաքինելու նորա խորունկ և հնացած զազրելի խոցերը: \nԲոլոր այդ ժամանակ Կատյան հայթայթում էր նորան ամեն պիտույք, չայ, շաքար, սուրճ, կաթ, կարագ, մեր խոհանոցում պատրաստած կերակրից — մեկ խոսքով` ինչ որ պետք էր, առատ-առատ ուղարկում էր նորան: \nԵրբ որ բոլորովին առողջացավ, ես հարցուցի Սոֆիային, թե ի՞նչ միտք ունի ձեռնարկելու. «կամենաս` մնա՛ իմ տանս, ասացի, կամենաս` գնա Հաշտարխան — ես քեզ ամեն կերպով պատրաստ եմ օգնելու: \nԳուցե մի օր մի լավ մարդ գտնես` պսակվի՛ր քու օժիտը ես կպատրաստեմ...»:\n\n— Հա՛, հա՛, հա՛, ծիծաղեցավ Սոֆիան, բախտի դռներն այսուհետև իմ առջև հավիտյան փակված են: \nԵս ձեզանից միայն շնորհք եմ խնդրում, որ է` թույլ տաք ինձ, որ ես ձեր տան մեջ նաժիշտ լինիմ: \nԱյս է իմ մեկ հատիկ փափագը, ձեզ երկուսիդ ծառայություն անելե զատ` ուրիշ բախտ չի՛ կա ինձ համար:\n\nՇատ զոր արի, որ հրաժարվի այդ ցնորական դիտավորութենեն, բայց համոզել չկարողացա. ու զիջանելով նորա աղաչանքին ու արտասուքին, վերջապես հոժարեցանք նորան մեր տան մեջ դայակի պաշտոն տալու:\n\nԱմբողջ տարի ջերմեռանդությամբ կատարեց Սոֆիան յուր վրա առած ստոր պարտավորությունը. ոչ մեկ աշխատություն նրա համար ծանր, տաղտկալի կամ նվաստացուցիչ չէր երևում, ոչ մի անգամ նա թույլ տված չէ՛, որ կամ ես, կամ Կատյան, կամ երեխաներս իրանից անգոհունակ մնայինք. ինչ որ ինքը կարողանում էր անելու, երբեք թույլ չէր տալիս, որ ծառաները անեին. տանս մեջ ոչ մեկ անկարգություն չի նկատեցի ամբողջ մի տարի, ամեն բան յուր տեղումն էր. ամենայն ինչ սենյակի մեջ մաքուր էր. երեխերքս միշտ մաքուր հագնված էին: \nԲոլոր օրը ոտքի վրա էր Սոֆիան. մեկ կահկարասիքի փոշին էր սրբում, մեկ սենյակներն էր ավելում կամ հավաք-տեղակ անում, մեկ երեխեքի պատռոտած հալավներն էր կարկատում, մեկ նոցա ցխոտած կոշիկներն ու մաշիկներն էր սրբում, մեկ լվացք էր անում, մեկ ծծի երեխիս էր օրորում, միով բանիվ` միշտ գտնում էր տան մեջ գործելու մի գործ. նա չգիտեր` թե ինչ է նշանակում մի րոպե նստել ու հանգստանալ: \nՈրքան էլ կանուխ զարթեի` Սոֆիան միշտ արթնացած էր ու տան աշխատանքով էր արդեն զբաղված. որքան էլ գիշերը ուշ վերադառնայի տուն` նա դարձյալ արթուն էր և դարձյալ մի աշխատանք կունենար: \nԵթե աշխատելու բան չլիներ` նա սկսում էր երեխեքիս համար գուլպաներ գործելու: \nՔանի՛ քանի անգամ Կատյան և ես ասել ենք. «բավական է Սոֆիա ջան, այդ որքան աշխատես. ինքդ քեզ խնայե, մի փոքր էլ նիստ, դադար տուր ոտքերիդ ու ձեռքերիդ»:\n\n— Ա՛խ, պարոն կամ տիկին, ասում էր նա, այս ի՞նչ աշխատանք է որ իմ արածը, եթե դուք տեսնեիք օտար աշխարհի կնանիք ինչպես աշխատել գիտեն, այն ժամանակ դուք ինձ մեկ րոպե ձեր տանը մեջը չէիք պահիլ: \nՈւ նորանոր եռանդով շարունակում էր յուր ընդմիջած գործը:\n\nՍոֆիայի գալովը ասես թե մի բարերար գեղեցիկ ճառագայթ փայլեցավ իմ տան մեջ. քանի՛ քանի անգամ այս խոսքերը ինձ ասել է Կատյան: \nԵրեխայքս խո մոր պես սիրում ու պատվում էին նորան. նորա գրկից ցած չէին իջնում. «Սիրուն Սոֆիա, բարի Սոֆիա, ոսկի Սոֆիա» — այս էր նորա անունը երեխերքիս բերանումը:\n\nՈչ մի անգամ չհիշեց Սոֆիան ոչ յուր և ոչ մեր անցյալը, չհիշեց յուր ծնողաց անունները, չհիշեց յուր բախտավոր և չարաբաստիկ օրերը. ասես թե Սոֆիան անցյալ չուներ և նորա կյանքի սկիզբը այն օրն էր, երբ առաջին անգամ իբրև նաժիշտ մտավ նա մեր տուն: \nԿուզեք հավատացե՛ք, կուզեք` չէ, բայց ես այս նոր Մագդաղինացի Մարիամին շատ անարատ կույսերի հետ չէի փոխել, եթե ամուրի երիտասարդ լինեի:\n\nԹեև ես ստանում եմ հայոց լրագիրներ` «Մեղու Հայաստանի», «Մշակ», «Արձագանք» և այլն, բայց ամենևին ժամանակ չունիմ նոցա կարդալու, բայց Կատյաս ոչ մի թվահամար չի թողնում չի կարդացած: \nՆորա լրագիրը կարդալու ժամանակն է տասնըմեկից մինչև տասներկուսը, իսկ և իսկ այն ժամանակ, երբ ես անպատճառ հիվանդանոցումն պիտի գտնվիմ: \nԿատյայի ասելովն, Սոֆիայի աշխարհքիս երեսին մի հատիկ սիրած բանը եղել է լսել Հայաստանից ստացված լուրերը: \nՎերջին ժամանակները, երբ տաճիկների կասկածը շատացավ և քրդերի ավազակությունն ու մարդասպանությունը սաստկացավ, Սոֆիան արդեն տենդահույզ անհամբերությամբ սպասում է եղել լրագիրների գալուն:\n\nՄի օր, երբ Կատյան ու ես նստած էինք, ներս մտավ Սոֆիան ու ասաց մեզ. «Երեք օրից ես պետք է երթամ այստեղից, դուք ձեզ համար մեկ նաժիշտ պատրաստեցեք»:\n\n— Ի՞նչ եղավ քեզ, Սոֆիա ջան, ասաց Կատյան երեսը սպրդնած, ինչո՞վ մեզանից անբավական ես, ո՞վ ցավեցուց քու սիրտը:\n\n— Ամեն բանով բավական եմ ձեզանից, տիկին, իմ սիրտը ոչ ոք ցավեցրած չէ. բայց ես պետք է երթամ:\n\n— Ո՞ւր պիտի երթաս, ինչի՞ պիտի երթաս, Սոֆիա ջան, մնա մեր մոտ, բավական է տանջվածդ, — ասաց Կատյան:\n\n— Պետք է երթամ, — ասաց Սոֆիան, թեև վրայից երևում էր, որ հազիվ կարողանում է բռնել սրտի փղձուկը և աչքերի արտասուքը:\n\n— Կասե՞ս մեզ վերջապես, ո՞ւր պիտի երթաս, ինչո՞ւ պիտի երթաս, — ասացի ես:\n\n— Վան պիտի երթամ, ասաց Սոֆիան, այնտեղ մեր հայ եղբայրները և քույրերը տանջվում են աղքատության և անողորմ թշնամիների մեջ, իսկ ես այստեղ փափուկ և հանգիստ կյանք եմ անցնում: \nԿերթամ նոցա հետ կապրիմ, նոցա հետ կտանջվիմ, կարելի է նոցա հետ էլ կմեռնիմ: \nԱյս քաղաքը շատ լավ քաղաք է, բայց հայի չէ՛. ես կերթամ հայերի մեջ կկենամ, հայերի մեջ էլ կուզեմ թաղվելու:\n\nԵրբ որ այս խոսքերը վերջացուց, էլ չկարողացավ արտասուքը բռնելու ու կողկողագին ձայնով լացեց: \nԵս, Կատյան և երեխերքս նմանապես լացինք:\n\nԻնչպես որ ասաց, այնպես էլ արավ Սոֆիան: \nԵրեք օրից հեռացավ մեզանից և հետը առավ միայն յուր ռոճիկը — ու բացեիբաց հրաժարվեցավ, երբ որ ես և Կատյան առաջարկեցինք նորան բարեկամական ընծա առնելու մեզանից հազար մանեթ:\n\nՄեկ ամսից Արզրումից մի համառոտ նամակ ստացանք, ուր հայտնում էր նա, որ հետևյալ օրը ճանապարհ պետք է ընկնի դեպի Վան: \nԵվ ահա՛ ութն ամսից ավելի է, որ Սոֆիայից ոչինչ լուր չունենք, կենդանի՞ է, թե մեռած` չգիտենք: \nՔանի՛ քանի անգամ մեր հյուպատոսին նամակ գրեցի և մանրամասն նշանակելով Սոֆիայի բոլոր հանգամանքն, խնդրեցի, որ ինձ տեղեկություն տա նորա մասին: \nՆամակներիս պատասխանը շուտ եկավ, բայց Սոֆիայի մասին հյուպատոսը ոչինչ բան չգրեց, վասնզի ինքն էլ ոչինչ տեղեկություն ստանալ կարողացած չէ: \nՍպանե՞լ են արդյոք քրդերը, կամ չերքեզները, կալանավորե՞լ են նորան — ոչինչ չիմացանք:\n\nԱռ ժամս այս է Սոֆիայի վախճանը:\n\nԻսկ Դռոզդովի մասին ձեզ այս կասեմ: \nՏարի ու կես սորանից առաջ պաշտոնական գործերով Պետերբուրգ էի գնացել: \nՄի անգամ Ցելիբեևի խանութումը Կատյայիս և երեխերքիս համար ոտնամաններ էի ընտրում, հանկարծ ներս մտավ ցնցոտի նշանազգեստով, մի ոտին պատառոտած կոշիկ և մյուս ոտին` գութափեռչե կրկնակոշիկ հագած, արբշռութենից քիթը կարմրած ու կապուտկած, գլխու մազերը թափած, ինքն էլ սաստիկ հարբած մի սպա և մոտեցավ ինձ, մասամբ ռուսերեն և մասամբ ֆրանսերեն ասաց. «Պարոն, ձեր առջև կանգնած է ռուսաց քաջ զորքի ազնիվ սպան. ես ձեր երեսից տեսնում եմ, որ դուք բարի և ազնիվ մարդ եք. եթե մի քանի ռուբլի կարող են բախտավորեցնել ռուսաց քաջ զորքի ազնիվ սպային, խնդրեմ, մի՛ խնայեք, վասնզի տանս մեջ մայրս մեռած է, սեղանի վրա դրած է, թաղելու փող չունիմ. կինս հիվանդ պառկած է, ճարի փող չունիմ, յոթը երեխայքս սովից մեռնում են, հացի փող չունիմ»: \nԽանութի տեր պարոն Ցելիբեևը լսելով այս ճառը, ասաց. «Պարոն սպա` այս քանի տարի է, որ դու միևնույն երգն ես երգում, եթե ասածդ ճշմարիտ լիներ` մայրդ վաղուց հող դարձած պիտի լիներ, կինդ և յոթը զավակներդ էլ մեռած: \nԱռ այս հինգ կոպեկն ու գնա. օղիի համար քեզ այսքանից ավել հարկավոր չէ»:\n\nՈւշադրությամբ նայեցա սպայի երեսը և իսկույն ճանաչեցի իմ ախոյան Վլադիմիր Դռոզդովին: \nԲացի քսակս, մեջից երեք մանեթանոց հանեցի ու տվի իրան: \nՏեսնելով այսպիսի անակնկալ բախտ, Դռոզդովը բռնեց ձեռքս և ուզում էր պագնել. բայց ես զորով ետ քաշեցի: \nԱյս վերջին անգամն էր, որ նորան տեսա: \nՍոցա նմանների վախճանը հայտնի է. ձմեռվա մի ցուրտ գիշեր անշուշտ սառած կտեսնեն սորան կամ օղետան մոտերը կամ մեկ խուլ փողոցի տան պատի տակ:\n\nՍոֆիայի մայրը, Օսաննան, մինչև այժմ կենդանի է, և կենում է Մոսկվայի անկելանոցների մինի մեջ: \nՆորա սիրած խոսակցությունն է, ասում են, հայերին հայհոյելը, որոնք իբր թե նորան այս անբախտության հասցրել են:\n\nՄՈՆԹԵՆ ՄԻՆՉԵՎ ՎԵՐ\n«Ա՛յ տղա, դու իմ կյանքը սևացրիր, իմ ումր ու արևը կերար. ա՛յ փուճ, ա՛յ անպիտան, ա՛յ թոկից փախած ավազակ` ե՞րբ պետք է խելքդ գլուխդ գա, որ դու մի փոքր հանդարտվիս, ինձ էլ հանգստություն տաս: \nԵրեկ մեկ հարևանս էր գանգատվում, որ դու նրա կտուրի կղմինդրները բոլորը կոտրատել ես` աղավնիների վրա քարեր ձգելով, այսօր ուրիշ հարևանս էր գանգատվում, որ դու պատի վրայից գնացել ես նրա պարտեզը ու խակ խնձորներով և տանձերով լցրել ես գրպաններդ. էլի այսօր երրորդ հարևանս էր գանգատվում, որ դու մտել ես սրա հավաբունը, հավերի տակից գողացել ես ձուերը: \nԱ՛դա ամոթ չես քաշո՞ւմ. ախր ես էլ քու պատճառով ամենի առջև սևերես մնում ու ամաչում եմ, որ քեզ նման անառակ որդի ունիմ: \nԵ՞րբ պետք է մի փոքր հանդարտիս ու բոլոր մեր թաղի մարդոց հանդարտություն տաս: \nՔու չարությունները ամենևին նման չեն ուրիշ տղայոց չարությանը, նրանք ցխի փոշիի մեջ վազվզում, հալավները պատառոտում են, գետն են գնում լողանալու, և այլն: \nՂորդ է, վատ բաներ են այդ, բայց գոնե դրանից ուրիշին վնաս չիկա. գոնե մարդիկ գանգատելու տեղ չունին: \nՔու չարությունները մարդոց վնասակար չարություններ են և այդ պատճառով անտանելի են: \nԳողանալ, վնասել, խայտառակ խոսքեր բերանից հանել, ամոթալի ու տարիքիդ անհարմար գործերով պարապել` ահա քու ամենօրյա չարությունները: \nԻ՛նչ կլինի քու վերջը, հավատա` Մինաս. խելքս չի հասնում. միայն այսքան գիտեմ ու հոգիս էլ այսպես է վկայում, որ դու մի օր կա՛մ ավազակ կլինիս և կա՛մ դրա նման մի բան. ճակատիդ վրա գրած չէ, որ դու երբևիցե օրինավոր մարդ լինիս»:\n\nԱյսպես կշտամբում էր մի այրի կին իր ութ տարեկան որդուն: \nԴրացի կնանիքը եկան մխիթարելու մորը, և խորհուրդ տվին, որ տանե մտցնե տիրացու Խաչատուրի դպրոցը, հավատացնելով, որ այդ խիստ վարժապետը խրատով ու ճիպոտով շուտ խելքի կբերե փուճ-կենդանի Մինասին:\n\nԵվ հիրավի որ, հետևյալ օրը այրին բռնեց որդու ձեռքեն ու տարավ տիրացու Խաչատուրի դպրոցը. խնդրելով` որ որդուն մարդ շինե: \nՏիրացուն խոստացավ նրան իր եռանդը թափել, որ մոր ցանկացած նպատակին հասցնե այս ութամյա ստահակին, կղմինդրներու, պտուղներու ու ձուերու ավազակին:\n\nՄինասը այնպիսի տղա էր, որ իր քաղաքի մեծացածների մեջ ևս երևելի էր իր հազվագյուտ չարություններով: \nՏղի բարոյականության վրա շատ հանգամանքներ ունի ազդեցություն, որք են` ծնողաց և հասակակիցների օրինակը, ժառանգական հատկությունները և կյանքի հաջողակ կամ ձախողակ պարագաները: \nԹշվառ Մինասի վրա այս ամենը և շատ ուրիշները միևնույն ժամանակ ազդել էին դեպի վատը: \nՆրա հայրը կենդանության ժամանակ, հայտնի գող, ստախոս, կռվարար, ավազակաբարո մարդ էր: \nԱյն հետ ընկած փողոցը, ուր կենում էր Մինասը իր ծնողաց հետ, լիքն էր աղքատի տղոցմով որոնք ամբողջ օրը միասին անցնելով իրենց կյանքը, միմյանց բարոյականությունը ապականում էին: \nՀայրը օրն ի բուն հարբած լինելով, ոչ միայն պատիվ չուներ իր ազգականների և ծանոթների առջև, այլ շատ անգամ ծեծ ևս ուտում էր նրանցից, և իր վրեժը թափում էր կնոջ և Մինասի վրա. մայրն ևս ամեն օր ծեծ ուտելով իր արբշիռ և ծույլ մարդից` իր վրեժը թափում էր Մինասի վրա: \nՄինասին ընկերներն էլ չէին սիրում, հորը և նրա վատության պատճառով: \nԱյսպես ձախողակ պարագաների մեջ զարգացած` Մինասը գրեթե մոր կաթի հետ միասին զայրացած բնավորություն էր ծծել իր ներսը: \nՆա միշտ խելք էր մաշում, որ իր վրեժը մեկ մարդումե հանե. բայց որիմե՞ն և ինչպես` չգիտեր: \nԹեպետ ընկերներին մեկիկ մեկիկ կարող էր հաղթել, բայց տարաբախտաբար, ամենքը նրանից զգուշանալով, միշտ նրա վրա ընկերովի էին հարձակում և այդպիսով, իհարկե, միշտ հաղթում էին. ծեծում էին, զրկում էին, հիշոցներ էին տալիս և սիրտը խոր խոցած տուն էին քշում: \nՄինասի մազերը միշտ փետփետած էին, հալավները պատրոտած ու ձեռքն ու թշերը ճանկռոտած: \nՇներե հալածված գայլի նման ապրում էր Մինասը իր մայրենի քաղաքի մեջ: \nՇուն ծեծել, նրա մարմինը ասեղ կամ մեխ (գամ) ցցել, դրացիների հավերի վրա քար քաշել, ոտերը կոտրել, կատուներին ու հնդուհավերին ողջ ողջ ջրհորը ձգել, հարևանի պատերի վրա չորանալու համար կախած կտավիքը կովի աղբով ապականել — եղավ նրա համար ամեն օրվա խաղը և վրեժխնդրության առարկան:\n\nԱյսպիսի ստահակ տղին պիտի խրատեր և մարդ շիներ տիրացու Խաչատուրը:\n\nԱռաջին օրը Մինասը գնդակ (թոփ) խաղալու ժամանակ նոր ընկերներեն երկուսի հետ կռվեցավ ու ծեծկվեցավ, որի համար տիրացու Խաչատուրը կես ժամ չոքեցուց նրան: \nՀազիվ թե այս պատժից ազատվել էր, մի աշակերտից գողացավ պանիրի կտոր և կոշիկի սրունքի մեջ պահեց, որ չգտնեն, բայց ընկերները գտան, տիրացուին գանգատեցան, և նա մեկ ամբողջ ժամ չոքեցուց ու մի փոքր էլ ականջները ոլորեց. նույն օրը աշակերտի տետրակի վրա դիտմամբ թանաք կաթեցուց. և դարձյալ պատժվեցավ. և վերջապես երեկոյին, ուսումը ավարտելուց հետո, ճանապարհին կռվեցավ և ծեծկվեցավ ուրիշ աշակերտների հետ, և սաստիկ ծեծ կերած և քթից արյուն վազելով գնաց տուն, և սրտի ոխը հանգստացնելու համար կամացուկ կոտրեց հարևանի պատուհանի ապակին:\n\nԵրեք շաբաթ մնաց Մինասը տիրացու Խաչատուրի մոտ, այբ ու բենը հազիվ կարողացավ ճանաչել. բայց փոխարեն դրա, նրա չարությունները այնքան անտանելի եղան, որ այլևս հնար չիկար նրան վարժատան մեջ պահելու. և մյուս աշակերտների ծնողքը սպառնում էին տիրացու Խաչատուրին, որ իրենց որդոց անպատճառ կհանեն դպրոցեն, եթե նա իր մոտ երկար պահե Մինասին: \nՄի օր տիրացու Խաչատուրը, համբերությունը հատած, ձայն տվեց այրիին և Մինասի բոլոր չարությունները մի առ մի պատմելով, ասաց որ` այլևս կարողություն չունի նրան իր դպրոցի մեջ պահելու, ապա թե ոչ հարկադրված կլինի բոլորովին զրկվիլ աշակերտներեն և գրեթե առանց ապրուստի մնալ:\n\nՄայրը այստեղ ևեթ մի լավ ծեծեց Մինասին, ամաչեցուց, երեսին թքեց և հետո, ձեռքեն բռնած, տարավ տուն: \nՆորից սկսավ իր անբախտ գլուխը լալու ու սգալու թե` այս ի՞նչ անբախտ կնիկ է նա, որ ոչ իր ծնողներին, ոչ հանգուցյալ մարդումեն և ոչ այժմ այս անառակ որդումեն: \nԴարձյալ հարևան կնանիքը նրա գլխուն ժողովեցան և դարձյալ խորհուրդ տվին մի ուրիշ տիրացուի մոտ ուսման տալու: \nԱյրին լսեց նրանց խորհուրդը և խրատը և քանի մի օրեն տարավ Մինասին մի ուրիշ դպրոց:\n\nԹեև դպրոցը փոխվեցավ, բայց Մինասը անփոփոխ մնաց. նույն ստահակությունները, նույն չարությունները, նույն անառակ վարքը` այդ նոր դպրոցի մեջ ևս չմոռցավ: \nԱշակերտների հետ կռիվ անել, ծեծկվել, իրար վրա գրգռեցնել նրանց, ստել, խաբել, գողանալ, իր և ընկերների հալավները պատռտել, ինքը բան չսովորել, ուրիշին էլ սովորել չթողնել, — այս էր նրա հինգ ամսվա բոլոր գործունեությունը այդ երկրորդ դպրոցի մեջ, ուր բացի այն, որ օրենը վեց-յոթ անգամ չոքում էր, շաբաթը մի-մի անգամ ֆալախա ևս կերավ և վերջը-վերջը խեղճ տիրացուի (մի ժամանակ ազգի բոլոր մանկավարժները տիրացուներ էին) հուսահատությունը վերջին աստիճանին հասցնելով, երկրորդ անգամ արտաքսվեցավ դպրոցեն: \nԵրբ որ այս տիրացուն էլ խեղճ մորը կանչեց դպրոց և պատմեց որդու բոլոր անպիտանությունները, ողորմելի կնիկը պատասխան տալ չկարողացավ, այլ միայն դառնապես լալով ասաց` «իմ մեծ մեղքերիս համար աստված քեզ աշխարհք է բերել, երբեք դու օրինավոր մարդ լինելու չես, կամ ավազակ կլինիս, կամ դրա նման մի բան»:\n\nԱյն քաղաքում, ուր կենում էր այս թշվառ այրին, իր անառակ որդու հետ, կար մի վարժապետ, որ բոլոր քաղաքին հայտնի էր ոչ այնքան իր մանկավարժական հմտությունով, որքան որ իր անսահման խստությունով. տղայոց պատժելը և ծեծելը ասես նրա համար կյանքի քաղցրություն և երջանկություն էր. նրա տան բոլոր պատերը կախած էին զանազան տեսակ երկայն և կարճ, հաստ ու բարակ ճիպոտներով, քանոններով և ֆալախաներով, որոնցից յուրաքանչյուրը նշանակած էր աշակերտաց զանազան աստիճանի չարությանց համար: \nՏղան ինչպես կուզեր ստահակ լինել, բայց երեք շաբաթ մնալով նրա վարժարանի մեջ` գառի նման հեզ կդառնար: \nԱմենաքաջ մարդը չէր կարող դրա աչքի մեջ ուղիղ նայելու, վագրի ու հովազի աչքերը ավելի ահարկու ու սարսափելի չէին: \nՄեկ խոսքով բոլոր քաղաքի արհավիրքն էր տիրացու Ստեփանը:\n\nԵրբ որ Մինասի թշվառ մայրը հուսահատաբար նստած էր իր տան մեջ և հարևան կանայք նրա գլխին հավաքված էին, նրանցից մինը հիշեց տիրացու Ստեփանի անունը և հիշեց նրա ամեն հրաշքները` կատաղի տղայոց խելքի բերելու մասին: \nԲայց ինչ կուզե լինի, մայրը միշտ մայր է, այսինքն` իր զավակին մեղքացող: \nԱյրին քանի-քանի օր ամենևին հոժար չէր իր անառակ որդուն այդ հրեշ-մանկավարժի մոտ տանելու, բայց մեր Մինասը վերջը-վերջը ստիպեց մորը այդ վերջին հնարն ևս փորձելու:\n\nԵրկու օրվա դուրս ձգած էր վարժարանեն, որ նա գիշերվա ժամանակ թռավ պատի վրայեն, մտավ հարևանի բակը, կամացուկ դրավ սանդուղք աղավնու բունին, բարձրացավ և մտավ մեջը, գողացավ տասներկու հատ գլուխները թագով և ոտները բրդոտ աղավնիներ և ծախեց մի ուրիշ հարևանի: \nՄյուս գիշեր մտավ մի ուրիշ հարևանի պարտեզ, քաղեց պտուղները և երեք լիքը պարկ ծախեց մի գող պտղավաճառի: \nԵրրորդ գիշերը մկնդեղով սատկեցուց հարևանի շունին, մտավ նրա հավաբունը և գողացավ տասնչորս հատ հավ և երկու աքլոր և ծախեց մի մաթրաբազ հավավաճառի: \nՉորրորդ օրն էլ նա մի այդպիսի ստահակություն կաներ, եթե երեք հարևանները ակներև ապացույցներով չամբաստանեին նրան և չխայտառակեին:\n\nՆորից դառն գանգատներ և անեծքներ խեղճ այրի կնոջ գլխին և թաղեցիք արդեն սպառնում էին արտաքսելու նրան քաղաքեն, եթե նա իր անպիտան որդուն ուղղելու մի հնարք չի գտնե: \nԱյն ժամանակ այրին ստիպված եղավ իր որդուն տիրացու Ստեփանի վարժատունը տալու: \nԹեև տիրացու Ստեփանը մանկազսպության մեջ հմուտ էր, բայց Մինասը ավելի հմուտ էր չարության մեջ: \nՎեց ամսվա մեջ տիրացու Ստեփանի պատերի վրա ոչ մի ճիպոտ, ոչ մի տող և ոչ մի ֆալախա չմնաց, բոլորը կոտրատվեցավ, գզգզվեցավ ու անպետքացավ Մինասի ձեռքերի ափերի, ոտքի ներբանի և հետույքի վրա. տիրացուի ձեռքերի ուժը գնաց, թուլացավ` օրենը հարյուրավոր և հազարավոր հարվածներ տալով, Մինասի, բոլոր մարմինը պալարներով և ուռույցներով ծածկվեցավ, բայց նա ինքը խելոքանալու տեղ` տասնապատիկ ավելի կատաղեցավ:\n\nՎեց ամսից տիրացու Ստեփանն էլ հոգին ապաստան եղած, արտաքսեց նրան իր դպրոցից. ասելով` «Գայլին ավելի շուտ կարելի է գառ դարձնել, քան թե քու որդուդ մարդ: \nՔու որդին մի օր կա՛մ ավազակ կլինի, կա՛մ դրա նման մի բան»: \nԲայց մեր ներողամիտ կարդացողները կտեսնեն, որ ո՛չ տիրացու Ստեփանի նախագուշակությունը կատարվեցավ և ո՛չ մորը. այդ երկու պարզամիտները չգիտեին, որ հայի մեջ ամենապատվավոր, ամենապաշտելի, ամենասուրբ պաշտոնները շատ անգամ ընկնում են ամենաանպիտան մարդոց ձեռք` ինչպես հին ժամանակները, այնպես և մեր օրերը, գուցե և…\tապագայումը լինի նույնը:\n\nԵրբ որ թշվառ այրին այս անգամ տուն բերեց իր անառակ որդուն, որ երեք վարժարան փոխելով, այբբենարանի երեք երեսը չէր անցած տակավին, նորից հարևան կնիկները ժողովեցան նրա գլխուն և նրան մխիթարելու համար ամեն տեսակ խորհուրդներ էին տալիս: \nԱյդ հարևանների մեջ մի պառավ կին կար, որ ֆալ բանալ գիտեր: \nՆրա ֆալի պակլաները իրա ասելով, Երուսաղեմի մեջ Քրիստոսի գերեզմանի վրա էին դրած, և այդ պատճառով, դարձյալ պառավի ասելովն, երբեք չէին ստում. բայց ավա՛ղ, բացի այդ ֆալչի պառավից, ամենքն արդեն հավատները կորցրել էին այդ մղդեսիիֆալեն: \nԵվ ունեն իրավունք. ասացեք թե ինչո՞ւ այդ երևելի ֆալի խոսքով ո՛չ մի գողացած իր, ո՛չ մի կորցրած կով, ո՛չ մի փախած կամ փախցրած ձի տակավին գտնված չէր. ո՛չ մի հարսնախոսություն կատարված չէր. և ինչ որ գուշակել էր միշտ նրա հակառակն էր կատարվել: \nՕրինակ` ֆալի ասելով Նինոին անպատճառ պիտի առնե Ֆրանդուլենց Դավիթը հենց այս ձմեռնամուտին. բայց իրոք դուրս էր գալիս որ` խեղճ աղջիկը պսակվում էր Աթալաշենց Օհանի հետ ուղիղ հինգ տարիից հետո: \nԴիցուք թե պառավի ֆալը ասել է թե` այս ինչ երիտասարդ ֆլանի այգիումը մեծ փող պիտի գտնե. բայց իրոք նույնիսկ այգիումը խեղճ երիտասարդին լավ հանգի քոտկում են ու վրայի հալավներն էլ պատռում են, և այլ այսպիսի անակնկալ դեպքեր: \nԱյսուամենայնիվ, հենց որ կանանց բանը փթուր էր լինում` միշտ դիմում էին այդ ստախոս ֆալին: \nԲայց այս անգամ, ինչպես կտեսնենք, նախախնամությունը խղճացել էր պառավի ֆալի վրա, որն Երուսաղեմի ուխտագնացությունից դեսը առաջին անգամ նրան ճշմարիտ խոսել է տալիս. բայց ավաղ, թեև ֆալը ճշմարիտ ասաց, բայց այս անգամ էլ տարաբախտաբար մարդիկ չհավատացին նրա խոսքերին: \nՖալը ասաց, որ Մինասի բախտը խաչ ու ավետարանից կլինի:\n\n«Վույ քու գլխուն, — ասաց մայրը, երեսը ծռմռտած ու արհամարհանքով ձեռքը թափ տալով որդու գլխին վրա. վայ քու գլխուն, որ դու մի օր տիրացու կամ տերտեր պիտի լինիս. այդ ո՞ր անիծած ձեռքը քեզ տերտեր պիտի օծե, ո՛չ կարդալ գիտես, ո՛չ գրել, ո՛չ էլ մարդու շնորհք կա վրադ. չոբան կլինիս, չոբան և ո՛չ տերտեր. բացի չոբանությունից, քու առջև ուրիշ ճանապարհ չկա»:\n\nՄյուս օր այրին բռնեց որդու ձեռքեն և տարավ մեկ մանրունք ծախողի (բախալ) մոտ և խնդրեց, որ Մինասին խանութի մեջ ծառայություն անել տա: \nՄանրավաճառը հազար չէ-մեով առավ նրան, վասնզի Մինասի ամեն վատությունների լուրը արդեն հասել էր նրա ականջին:\n\n\n\n\n\n\nՀայի խանութը եթե ինձ կհարցնեք մեր ազգի համար այնպիսի պաշտոն է կատարել, որ կատարած չեն մինչև այժմս ոչ մեր ազգային եկեղեցին, ոչ ազգային դպրոցը, ոչ ազգային մամուլը և ոչ մեր ընկերական ժողովները: \nՀազարավոր և բյուրավոր անպիտան տղայք, որոնք մանկության օրերը ոչ աստված են ճանաչել, ոչ որդիական հնազանդություն են սովորել դեպի ծնողքը հայրական կտրի տակ, ոչ գիր-կարդում են սովորել դպրոցներումը և ոչ մարդավարության են ընտելացել իրենց ծանոթ-բարեկամների մեջ, երբ մտել են խանութ` գրեթե առաջին օրեն նրանց վրա աստուծո պատկեր է եղել: \nԵս չգիտեմ, խանութատերները իրենց հարազատ որդոց վրա ունեցե՞լ են արդյոք փրկավետ ազդեցություն, բայց այդ ճիշտ գիտեմ, որ նրանք օտարի զավակների համար եղել են հրեշտակ պահապան: \nՄեր խանութպանների այս մեծ երախտիքը ուրանալ չի կարելի: \nԵս չեմ ասում, որ սրանք իրենց ծառաներին այնպես դաստիարակում և կրթում են ինչպես, օրինակ, դաստիարակում և կրթում են երեխայք անգլիական և գերմանական բարեկարգ դպրոցների մեջ. բայց այն կարող եմ ասել, որ եթե հայը ունի մի փոքր ժամասիրություն, գիտե մի փոքր գրել-կարդալ, ունի մի փոքր ազգության գաղափար, փոքր ի շատե ապրուստի ապահովություն, միով բանիվ` այն հատկությունները որ համառոտապես քաղաքացիություն է ասվում` հայը ստացել է այս խանութի մեջ, որն մեր օրերումը շատ անգամ մեր թեթևամիտ հեղինակների բամբասանքի տակն է ընկել:\n\nԲայց վա՛յ, ավա՛ղ ու եղո՛ւկ, մեր Մինասը հայի խանութների մեջ ևս չթողեց իր ստահակությունները, ինչպես որ թողած չէր այն ո՛չ հայրական տան և ո՛չ տիրացուների դպրոցներումը: \nՆերողամիտ ընթերցողը հետևյալ տողերես կտեսնե, որ ասածներս ճշմարիտ են:\n\nՉորս ամիս մնաց Մինասը մանրավաճառի խանութը մի փոքր գրել կարդալ սովորեցավ. բայց երկարատև չի կեցավ այնտեղ: \nԱմեն օր խանութը փակելուց հետո, գրպանները լցրած տուն էր գնում. երբեմն տանում էր բրինձ, երբեմն չամիչ, շատ անգամ կաղին և ընկույզ, ուրիշ անգամ զանազան բաներ, երբեմն էլ չայ ու շաքար. մեկ խոսքով` նրա այրի մոր համար ապրուստի հորդահոս աղբյուր էր բացվել այդ չորս ամիսը: \nԹեև առաջին անգամ աղքատ կնիկը մի փոքր վախեցավ գողությունը բացվելուց, մի փոքր էլ դժոխքի արհավիրքը հեռվից սպառնացավ նրան, մի փոքր էլ խղճմտանքի ձայնը կամացուկ ծվաց նրա մեջ, բայց այդ ամեն «նախապաշարմունքները» շուտ փարատվեցավ նրա սրտեն, երբ Մինասը հավատացուց նրան, որ ոչ ոք չտեսավ և խանութատերը ամենևին բան չի կասկածում: \nԱյնուամենայնիվ, համեղ ապրանքները որդու ձեռքեն առնելիս, բարեսիրտ մայրը միշտ ասում էր նրան` «ի սեր աստուծո, Մինաս ջան, զգույշ եղիր, մարդ չտեսնի, եթե ոչ` հարևանների առջև կխայտառակվենք»: \nԵրբ իմանում էր թե` բրինձի, քիշմիշի, շաքարի, և այլն, և այլն, գողությունը մարդ իմացած չէ` իսկույն հանգստանում էր, և իր աշխատավոր որդու համար կամ եղալի ղաբլու-փլավ էր եփում, կամ ճուտով բորանի, կամ չըխըրթմա և կամ սրան նման մի անուշ կերակուր: \nԺամանակից ժամանակ (դուք հասկացեք գոնե շաբաթը երկու անգամ) դախլից Մինասը կամացուկ թռցնում էր երեսուն, քառասուն, հիսուն կոպեկ և երբեմն մանեթ էլ: \nՄիով բանիվ մանրավաճառի խանութ մտած օրից աստուծո առատությունը լայն հոսանքով սկսավ թափելու այրիի խրճիթը: \nՉորս ամիս այսպես շարունակվելուց հետո, վերջապես «մախաթը պարկից դուրս ցցվեցավ», այսինքն խանութպանը բռնեց Մինասի գողությունը, մի լավ քոթկեց ու մեծ խայտառակությունով դուրս ձգեց խանութից:\n\nԴրանից հետո Մինասը քանի քանի անգամ մտավ երբեմն կաշեվաճառի, երբեմն գինեվաճառի, երբեմն գրավաճառի, կոշկակարի, դերձակի, հացագործի, մի անգամ էլ ջրկիրի մոտ. բայց ամեն տեղից շուտ արտաքսվում էր գողության կամ մեկ ուրիշ անառակ գործի համար: \nԱրդեն քաղաքի մեջ ամենքը զգուշանում էին նրանից, ոչ ոք ո՛չ թե խանութ կամ արհեստանոց չէր ընդունում նրան, այլ մինչև անգամ շուկայի միջից անցնելիս գեղերից ապրանք բերողներն երկու աչքերը չորս էին անում, որ Մինասը մեկ հնարով չթռցնե նրանից հավ, պանիր, ձմերուկ կամ մի ուրիշ ուտելու պաշար:\n\nԱյսպես մեր Մինասը բավականին ժամանակ անգործ մնաց իր մայրենի քաղաքի մեջ: \nՆրա մայրը, քանի որ միտք էր բերում ղաբլու-փլավի, բորանիի ու չըխըրթմի համը` ծանր ծանր հառաչում էր անուշ պատառների տեղ թուքն էր կուլ տալիս: \nՏեսնելով որ իր մայրենի քաղաքի մեջ անգործ մնալով ոչինչ չի գոյանալ, Մինասը ստիպված եղավ հեռավոր օտար տեղ երթալ և այնտեղ մի անծանոթ և միամիտ հայի խանութ մտավ: \nԻնչպես որ գայլը, որ ուր էլ երթա` իր ատամները հետն է տանում, այնպես էլ Մինասը իր վատ սովորությունները չմոռանալով, քանի քանի անգամ գողություն արավ, բայց վերջապես բռնվեցավ ու մեծ խայտառակությունով արտաքսվեցավ խանութից: \nՀետո արդեն բան ու գործ էր արել երբեմն մտնել մինի մյուսի մոտ, մի քանի օր կամ շաբաթ մնալ, դուրս գալ կամ դուրս ձգվիլ, քանի մի ամիս անգործ մնալ մոր մոտ, նորից տեղ մտնել և նորից դուրս ձգվել:\n\nՆորից սկսվեցավ մոր գանգատները, անեծքները, և վայ վագլախը, թե աստված նրան միայն պատուհասելու համար տվել է այսպիսի անառակ որդի: \nՆորից հարևան կնանիք ժողովեցան և սկսան իրենց կարծիքները հայտնելու և խրատներ տալու թե` ուրիշ ի՛նչ պետք է անել:\n\nԱյդ միջոցին Մինասը արդեն տասնվեց տարեկան պատանի էր. և մի փոքր էլ հմտացել էր կարդալ գրելումը:\n\nԱյրին կնքահայր ուներ, որ նույն քաղաքի եկեղեցիներից մինի երեցփոխանն էր, որն բացի այդ պաշտոնեն ուներ նաև մի խանութ: \nԱյրին գնաց այդ կնքահոր տուն ու լալով, արտասուքով խնդրեց, որ որդուն իր խանութն առնու, գանգատեցավ, որ Մինասը տասնվեց տարեկան է (այդ հասակում, հայ պատանին արդեն ծնողական տունն է կառավարում և քույրերին է մարդու տալիս) ոչ միայն ոչնչով չի օգնում, այլև ինքը նրա վրա ծանր բեռ է դարձել: \nԵվ շատ այսպիսի գանգատներ արավ նրան Մինասեն:\n\nԿնքահայրը պատասխանեց` «Ես քու գող, ավազակ, փուճ որդուն իմ խանութը չեմ մտցնիլ երկու պատճառով, նախ որ` ինձ կկողոպտե և երկրորդ` խանութիս ու առևտուրիս անունը կկոտրե: \nԲայց եթե կհոժարիս, ես թույլ կտամ նրան իմ ժամի մեջ սպասավորություն անելու»:\n\n— Մի՞թե իմ որդին կարող է ժամի մեջ սպասավորություն անել, պատասխանեց այրին զարմացած. նա հազիվհազ կարդալ է իմանում. իսկ գրածը էլ մի՛ հարցնիլ, ասես թե ճանճը թանաքոտ ոտերով թղթի վրա ման է եկել:\n\n«Վնաս չունի, — պատասխանեց կնքահայրը, էդպես շատ փուճերը կան իմ ժամի մեջ. մինն էլ որ նրանց վրա ավելանա` ժամից բան չի պակասիլ: \nԵթե այդպես անպիտաններին էլ տիրացու ու տերտեր չանես` ապա ո՞ւր կախես նրան»:\n\nՄյուս օրվանից մեր փուճ-կենդանի Մինասը մտավ ի շարս հայոց հոգևորականաց և եղավ մոնթ:\n\nԼսած կա՞ք եկեղեցիի մեջ տղայոց փոխ առածը, ուր տառերը շատ վատ են արտասանվում (տնօրինություն — անօրենություն, տղա — աղա), խոսքերը իրար հետ կապ չունին, ու բոլոր կարդացածից բան չի հասկացվում: \nԱյսպես էր մեր մոնթ Մինասի փոխ ասելը կամ ատենին կարդալը:\n\nԼսած կա՞ք, երբ շարականները երգում են անհամ եղանակով, ականջ խլացնող ձայնով, երբ մարդս ուզում է դուրս փախչել ժամից ու միանգամ չգալ: \nԱյսպես էր մոնթ Մինասի եկեղեցվո մեջ երգեցողությունը:\n\nՏեսած կա՞ք, երբ ժամի մեջ ժողովրդին մղելով, պինդ պինդ կանչելով, լիրբ լիրբ ժպտալով, հազար կերպ անպարկեշտ վարվելով մանր տիրացուները ու խոշոր տղայքը, ձեռքերը պղնձե կամ փայտե սկուտեղներ (դաբախ) բռնած` փող են հավաքում Էջմիածնա կամ Երուսաղեմի, կամ սուրբ Կարապետի համար, երբ համոզված եք, որ այդ աղքատի լումաների մեծագույն մասը պիտի թռչե երթա մանացնողի գրպանը: \nԱյսպես էր մեր մոնթ Մինասի կողմնակի արդյունքը:\n\nՏեսած կա՞ք, երբ ժամի դռանը մատաղ նվիրելիս հանկարծ ամբողջ ոչխարի կեսը աներևութանում է և նրա մորթը կախած է լինում քաղաքի հեռավոր թաղի մեջ գտնված պատերից մինի վրա չորանալու: \nԱյսպես էր մոնթ Մինասի ծառայությունը հայոց եկեղեցվո մեջ:\n\nՏեսած կա՞ք... \nԷ՛հ, էլ ո՞րն ասեմ. հայոց ժողովուրդը, որ իր հոգևորականների ձեռքից այրվել խորովվել է, իր հարազատ եկեղեցիից սառել, զզվել, ձանձրացել է, իր հոգու փրկությունից թերահավատվել է, իր եկեղեցիների ուղղվելու, բարվոքելու մեջ հուսահատվել է, և եթե մի բարակ թելով տակավին կապված է նրա հետ` սրա պատճառը ոչ այլ ինչ է, եթե ոչ ամոթ իր հարևանից…\tապա թե ոչ` նա վաղուց հրաժարվելով պիտի հրաժարվեր…\tԱյս ամենի պատճառը է և պիտի լինի Մինասների և նրա նմանների հայոց եկեղեցվո մեջ պաշտոն վարելը…\nՆշխարք շինելիս` մեկ կամ երկու ֆունտ ալյուր տուն տանել, պատրաստած նշխարքը գողանալ ուտել և կամ մեկ բանի հետ փոխել, զատկի տոնին քահանայի հետ խաչ ու ավետարանով տնե տուն ման գալ, ներկած ձուեր կամ եղոտ բլիթներ հավաքել, ծննդյան տոնին «այսօր տոնե»-ի ման գալ, փող ու չոր միրգ հավաքել, գերեզման օրհնելիս` գինի ու արաղ (օղի) կոնծել, շահիներ հավաքել, խունկ ու մոմ գրպանը դնել, քելեխի (հոգոցհաց) ժամանակ ագահաբար ուտել (խժռել) հարիսա և ուրիշ կերակուրներ և մեկ մասն էլ ամաններով տուն տանել. մեռելի կողոպուտը կռիվ-ղալմաղալով ստանալ մեռելատերից և կապոց-կապոց տուն տանել, միով բանիվ այնպես վարվել, իբր թե բարեպաշտ ժողովրդի տունը համարել մեկ հաղթված թշնամի քաղաք, որն զորապետի հրամանով թույլ տված է թալանելու: \nԱյս ամենը այնպիսի գրավիչ բաներ էին մոնթ Մինասի համար, որ նա զարմանում էր թե` ինչո՞ւ այս խելքը վաղուց չէր եկել նրա վրա և նա փոխանակ դպրոցներ և խանութներ մտնել և աքսորվելու, անհապաղ եկեղեցի չի մտել, ուր կարողանում է անպատիժ անել այն, ինչու համար նրա վարժապետները և խանութպանները չարաչար պատուհասում էին:\n\nՄինասի եկեղեցի մտած օրից նրա անմխիթար մայրը մեկ մեկ ազատ շունչ քաշեց և նրա բերանը կուշտ հացի երես տեսավ և չգիտեր ի՛նչպես հայտներ աստծո իր երախտագետ սրտի զգացմունքը: \nՄանր փող` կոպեկներ, շահիներ, աբասանոցներ միշտ անպակաս էին նրա պահարանի մեջ, որն «հիշելիքի գանձանակը» ամեն շաբաթ օր, կիրակի և տոներին հայթայթում էր նրա Մինասը: \nԵթե մարդ էր մեռնում` մեռելի հալավները դիզադեզ թափվում էր նրա տունը. եթե ժամի դրանը մատաղ էր լինում` ոչխարի լավ մասից քանի քանի գրվանքա հայտնվում էին նրա խոհանոցումը, բացի եփած պատրաստած մատաղի խոշոր կտորներից. եթե զատիկ էր լինում` նրա տան մեջ հազարներով ներկած ձուեր էին գլորվում գալիս. գաթա, հարիսա, զերտե, կորկոտ և այլն գրեթե շաբաթը մի անգամ անպատճառ հայտնվում էին նրա սեղանի վրա. գինին ևս անպակաս էր, վասնզի ամեն բարեպաշտ մարդ ցանկանում էր, որ իր այգիի կամ մառանի պատվական գինիով, որից անշուշտ, ուղարկում էր եկեղեցին երկու-երեք շիշ:\n\nՎրա անցավ երեք տարի: \nՄեր չքավոր այրին վաղուց դադարել էր իր գանգատներեն և տրտունջներեն: \nՈրդու ստահակությունները թեև վերջացած չէին, բայց նրա համար ո՛չ ծեծում էին նրան և ո՛չ խայտառակում, այլ մի փոքր տրտնջում էր ժողովուրդը, այն էլ ո՛չ ուղղակի Մինասի, այլ ընդհանրապես բոլոր հոգևորականոց վրա. իհարկե, ամենից առաջ Սուրբ Աթոռի հոգևորականների վրա. որին համարում էին դրդիչ և սկզբնապատճառ հայ եկեղեցականների խառնագնաց վարքին. իսկ Մինասները և նրա նմանները լռելյայն ապրում էին սուրբ Էջմիածնա հովանավորության ներքո:\n\nՄինասը արդեն տասնինը տարեկան սև մրքով, թավ ունքերով, ցուլի նման աչքերը արյուն կոխած պատանի էր. վիզը հաստ — փորը միշտ տկռած, թշերը գերությունից ու մսոտությունից ասես թե տրաքել էին ուզում: \nՄայրը նայում էր իր սիրական Մինասի վրա և մտքի մեջ ասում էր` «ժամանակը արդեն հասել է սրան մի առողջ կնիկ ճարելու, թե չէ Մարիամ, Նինո, Զապել այրիների մոտ շուտ-շուտ ելումուտ է անում. վախենում եմ մի օր կխայտառակվի»...\nԱյս հոգսերի մեջ էր այրին և ուզում էր իր սիրեկան Մինասի ամուսնության համար խորհրդակցել կնքահոր հետ, հանկարծ ներս մտավ մի ծառա և ասաց որ` կնքահայրը ուզում է նրա հետ մի հարկավոր բան խոսել: \nԱյրին անհապաղ գնաց կնքահոր տուն և նրանց մեջ տեղի ունեցավ այս խոսակցությունը:\n\n— Սանամայր` ես քեզ վաղուց մի բան ուզում էի հայտնել, բայց հարմար ժամանակ չէի գտնում: \nԱսա, խնդրեմ, քանի՞ տարեկան է Մինասդ:\n\n— Արդեն տասնինը լրացավ, քսան մտավ: \nԻ՞նչ է, բա՞ն ունիս ասելու:\n\n— Ասելու բանս այս է` մինչև ե՞րբ նա մոնթ պիտի մնա. ժամանակ չէ՞ նրան նախ սարկավագ և ապա տերտեր ձեռնադրելու...\n— Ո՛ւր է, եթե այդպես մի լավ բան լիներ. իր բախտից ո՞վ կփախչի...\n— Բայց դու գիտե՞ս, որ սարկավագ ձեռնադրելիս առաջ պետք է որդիդ տնավորվի. մեր սուրբ Գրիգոր Լուսավորչի օրենքով` եթե տղան կին չունի` նրան սարկավագ չեն անիլ...\n— Ես էլ այդ մասին վաղուց մաշվում եմ, բայց ինչ անեմ, ինքս էլ չգիտեմ...\n— Թե որ այդպես է, ուրեմն քու որդու հոգսը ես կհոգամ, մի անգամ արդեն սկսել եմ նրան հովանավորելու, պետք է որ բարերարությունս մինչև վերջը հասցնեմ...\n— Վերը աստված, վարը դու, ինչպես գիտես այնպես արա, ես մեկ քամբախտ, հիմար կնիկ եմ, իմ խելքը ի՞նչ կարող է կտրել, դու մեր տերն ես, մեր հերն ես, ինչպես որ կասես` այնպես էլ թող լինի...\n— Շատ լավ ես ասում, սանամեր. դու լսե՞լ ես, մեկ խոսք կա, որ ասում է` «Որ խոնարհեցուցանե զանձն իւր` բարձրասցի»: \nԱյդ խոնարհությանդ և հնազանդությանդ համար ես էլ ուզում եմ քեզ ու քու որդուդ բախտավորացնել: \nԴեհ գնա հարսիդ համար մեկ սիրուն մատանի պատրաստե. այսօր որդուդ նշանտուքը կլինի:\n\nԽեղճ այրին սրտի ուրախությունից երկինք կթռչեր, եթե... թևեր ունենար, և քաշվելով կմկմալով, կակազելով հարցուց կնքահորը.\n— Կարո՞ղ եմ արդյոք իմանալ` ո՞վ է իմ հարսնացուն:\n\n— Բիձուս (հորեղբորս) աղջիկը` Գոհարը, — պատասխանեց կնքահայրը:\n\nԱսես թե մի կարաս սառը ջուր թափեցին խեղճ այրի կնոջ գլխին:\n\n— Գոհա՞րը, ասաց նա զարմացած ու սարսափած: \nԲաս Գոհարի համար ասում են թե` երկու տարիից քառասուն տարեկան կլինի. աչքերը ասում են, շիլ է. աջ ոտն էլ ձախից կարճ է. բերանն էլ ասում են…\n— Դատա՛րկ խոսքեր են, հարևանի բամբասանքներ են, ասաց կնքահայրը բարկացած:\n\nԱյրին կամացուկ կուլ տվեց իր արտասուքն ու տրտունջը, ու նույն երեկոյին կատարվեցավ Մինասի նշանտուքը: \nՄի ամսից պսակվեցավ նա երեսունութամյա անարատ կուսի վրա և երկու ամսից ձեռնադրվեցավ սարկավագ:\n\nԿնքահայրը, ինչպես որ շատ ուրիշ, այնպես էլ այս գործի մեջ վարվեցավ ինչպես վայել էր խոհեմ վաճառականին, որն առանց հաշվի ու շահի ոչ մի քայլափոխ չի անում: \nՆրա հաշիվը այսպես էր. Գոհարը լինելով նրա ազգականը, քանի որ տունը մնացած աղջիկ էր` անտանելի բեռ և խղճի խայթ էր մեր հոգեսեր երեցփոխանի համար. խոհեմությունը պահանջում էր որ նա մեկ հնարով իր օձիքից թափ տար նրան, որ հարևանների կասեկոսեից ազատվեր: \nԳոհարի տարիքի ու մարմնի պակասություններին նայելով, փեսաները զանազան քանակի օժտադրամներ էին պահանջում — ո՛րը ութ հազար, ո՛րը հինգ և ո՛րը չորս. ամենաքնծռոտ փեսան երեք հազարից վայր չէր իջնում: \n«Աստվածդ կսիրես, միտք էին անում փեսաները. պաս ուտինք պաս ուտինք` էն էլ թան ու սպաս ուտինք», այսինքն մի պառավ, շիլ, կաղ և բերանը... հարս առանց փողի, կամ քիչ փողով առնո՞ւնք. էդ էլ խոմ սուրբ Կարապետ գնալ չէ, որ ուխտերս ընդունական լինի»: \nԱյսպես էին դատում Գոհարի փեսացուները:\n\nԲայց մեր երեցփոխան-աղայի հաշիվները ուրիշ էին. — նրան շատ ծանր էր երեք հազարից բաժանվելը. և, վերջապես ինչո՞ւ երեք հազար պիտի տար այն բանի համար, որն կարող էր երեք հարյուրով գլուխ բերելու:\n\nՎրա վեց ամիս չանցած, Մինաս սարկավագը գնաց մի թեմական եպիսկոպոսի մոտ և ձեռքը համբուրելով, տվեց նրան երեցփոխանից մի նամակ, որի ծրարի ստորին կողմը այսպես էր գրված. «Ներփակյալ երեք հարյուր ռուբլի և այլն, և այլն»:\n\nԵպիսկոպոսը սկսավ քննելու Մինաս սարկավագին:\n\n— Քանի՞ աստված կա:\n\n— Երեք աստված կա` հայր որդի և հոգի սուրբ. և մի հատ էլ աստվածածին:\n\n— Հայոց եկեղեցին քանի՞ խորհուրդ է ընդունում:\n\n— Եկեղեցիի քանի խորհուրդ ընդունածը չգիտեմ, բայց եկեղեցվո խորհուրդները դրանք են` երեխա մկրտել, տղոցկանի տունը փարատել, պսակ կատարել, մեռել թաղել, տարին երկու անգամ տնօրհնեք քալել, ժողովրդին տոնի օրը շնորհավորել, գերեզման օրհնել, թաթավ (անձրև) չեկած տարին` չոք կատարել. մեկ խոսքով այն ծեսերը, որոնց համար ժողովուրդը շահում է իր ծխատերին: \nՀա, մոռացա ասելու` ատեն-ատեն ալ հիվանդին վրա նարեկ կամ ավետարան կարդալ:\n\n— Հայոց եկեղեցին ո՞ր սուրբ նահատակներին է տոնում:\n\n— Հայի սուրբ նահատակները դրանք են` սուրբ Գրիգոր Լուսավորիչ, սուրբ Թորոս, սուրբ Գևորգ, սուրբ Գալուստ, սուրբ Համբարձում, սուրբ Խաչ, սուրբ Հրեշտակապետ, սուրբ Հարություն, սուրբ Մկրտիչ, սուրբ Կարապետ, սուրբ Խոր-վիրապ: \nԱն մեկալ սուրբերը` Արամ, Արշակ, Գագիկ, Աշոտ, Սմբատ, Տիգրան, Սենեքերիմ — ան պոշ սուրբեր են, նրանց ո՛չ տեր-Աբրահամյանի օրացույցը կընդունե և ո՛չ քահանաները տոնշնորհավոր կքալեն:\n\nՇատ ժամանակ չանցած` բոլոր քաղաքի մեջ անպիտան, անընդունակ, վնասակար-սրիկա ճանաչած երիտասարդը դարձավ հայոց քահանա: \nՔրիստոսի բանվոր հոտի հովիվը և աստվածորդու տեսանելի պատկերը նրա հետևողաց աչքում` ի փառս սուրբ Էջմիածնի և ի մխիթարություն հայ ժողովրդի:\n\nԵս իմ պատմությունս գրեթե ավարտեցի: \nՆերողամիտ ընթերցողը առանց իմ ասելու էլ կարող է եզրակացնել թե` մի ժամանակվա ստահակ, սրիկա Մինասը, այժմ տեր-Մինաս դարձած` ի՛նչ սխրագործություններ պիտի կատարե ժողովրդիս մեջ, ո՛րքան մարդիկ պիտի թերահավատացնե, ո՛րքան անդորր ընտանիքի մեջ շփոթ և աղմուկ պիտի մտցնե: \nԱմեն հայաբնակ քաղաք և գրեթե ամեն հայ եկեղեցի ունի իր սեփական տեր-Մինասը: \nԻսկ մեր տեր-Մինասը, չորս տարի մնալով իր ծնած քաղաքի մեջ, ետևեն այս հիշատակները թողեց:\n\nԱմբողջ չորս տարի հայոց լեզվի և հայոց կրոնի դասատու էր տղայոց և օրիորդաց վարժարանների մեջ. այսինքն` հընթացս չորս տարվան նրա ձեռքի տակ մեծանալով ավելի քան թե հազար հայ մանկունք, զուրկ մնացին հայոց լեզվի և կրոնի գիտութենեն, վասնզի ի՞նչ պիտի սովորեցներ նա, եթե ինքը ոչինչ սովորած չէր և ոչինչ չգիտեր (վասնզի ժողովուրդ մոլորեցնելը, փորը պարարելը, փողի ագահելը, պաշտոնակիցներին դավաճանելը, մատնություններ անելը և ուրիշներին էլ դեպի այդ դրդելը խո գիտություն չէ): \nԵվ, վերջապես, այն վրդովմունքներով, որով նա զբաղված էր` ամբողջ քաղաքը տակուվրա անելով, ունե՞ր նա ժամանակ կամ ձեռքը գիրք առնելու և կամ ուրիշին կարդացնելու:\n\nԹեև նա դասատվության կողմանե բոլորովին անօգուտ էր ժողովրդին, բայց տեղական առաջնորդեն և նրա հաջորդեն խաչ, ծաղկյա փիլոն և կամիլավքա պահանջողներից առաջավորն էր: \nՏեր Մինասին անհայտ չէին այն հնարները, որոնք ստիպում էին մի քանի արժանավոր քաղաքացիներին նրա համար բարեխոսելու և միջնորդելու ևս:\n\nՉգիտեմ` ի՛նչ հնարներ գործ դրեց տեր-Մինասը, որ հավատացուց իր մեծավորին, թե ինքը շատ ազգասեր և գիտնական անձն է, և հոգվով սրտով անձնատուր էր ազգիս նյութական և հոգևոր զարգացմանը, և այդ պատճառով նշանակվեցավ տեսուչ շրջակա գյուղօրեից դպրոցներուն: \nԱյս նոր պաշտոնը ստանալով, նրա տնից արդեն գյուղական առատությունները` ոչխար, կովի խայմախ, մածուն, պանիր, կաթ, ցորեն, հավ-ճիվ, և այլն, և այլն անպակաս էին:\n\nՅուր կնոջ պառավությունը և յուր քաջառողջ կազմվածքը նրան ներելի համարեց նաև... բայց նրա այս արարքի վրա ստվար քող ձգենք, խնայելով կարդացողի պարկեշտությունը: \nԳարշելի խոցերը ցույց տալը ոչինչ օգուտ չունի, եթե նրանք անբուժելի են: \nՏեր-Մինասի պես անբարոյական մարդիկ երբեք չեն ուղղվիլ` թեկուզ խոսքով մտրակե, թեկուզ իսկական մտրակով: \nԱյդ տեսակի մարդիկ ամենից առաջ անամոթ, լիրբ և հանդուգն են լինում և այդ հատկությունները միամիտ ժողովուրդը համոզման և քաջասրտության տեղ է ընդունում: \nԻ՞նչ պետք է անել տեր-մինասներին. չգիտեմ, միայն այս գիտեմ, որ եթե հանցանքը անուղղելի է, հանցավորին առ միշտ պիտի աքսորել Սևան, ո՛չ, նրա համար, որ այնտեղ ուղղվի, ոչ. այլ որ ժողովուրդը ազատվի նրանից: \nԱռյուծին, վագրին ինչո՞ւ գառագեղի մեջ են փակում — ուղղվելո՞ւ:\n\nԱսում են թե` նա շատ անգամ կնունքե, հարսանիքե, թաղումե, հոգու հացե (քելեխ), տոնշնորհավորե, տնօրհնեքե, և այլն, և այլն, հարբած վերադառնալով գրեթե միշտ ծեծում էր իր հիվանդոտ կնկան, որ չորս տարի նրա ձեռքից նահատակության ամեն նուրբ լլկանքը կրելով, վերջապես մեռավ, և այն ժամանակ տեր-Մինասը իր բարքի տեր մարդոց կարծիքով մի տեսակ արտոնություն ստացավ առավել ապերասան վարք ունենալու, քան թե իր կնոջ կենդանության միջոցին: \nԱրդեն նա չէր շատանում աղախիններով և այրիներով. այլ աչքը առավել անուշահամ պատառների վրա էր ձգում... \nԱյն ժամանակ քաղաքի աղաները ոտքի ելան և ուզում էին մի մանսար սարքելու և Էջմիածին ուղարկելու, որ տեր-Մինասին Սևան աքսորել տան. բայց նրա բարեկամները (դուք կարծում եք թե` տեր-Մինասի պես մարդիկ բարեկամներ չե՞ն ունենում, ավա՛ղ. դուք սաստիկ սխալվում եք) խորհուրդ տվին յուրակամ չվել դեպի Էջմիածին և կուսակրոն վիճակ ընդունել: \nՆա այդպես էլ արավ:\n\nԷջմիածնի մեջ անպիտան հոգևորական չիկա. ամենքի համար այնտեղ պաշտոն կգտնվի. եթե վարդապետը գիտնական է` գրագիր կանեն, եթե շատախոս է` քարոզիչ կկարգեն. եթե լռակյաց է` Սինոդի անդամ կընտրեն. եթե վիճասեր կամ կռվասեր է` կուղարկեն աթոռապատկան հողեր հետ առնելու նրա սուտ տերերից. եթե հեզահոգի է` հյուրընկալ — կանեն: \nԵթե... է՛հ, ո՛ր մինը ասեմ մեկ խոսքով` Էջմիածնի մեջ ոչ ոք անպիտան անօգուտ չէ (բայց եթե Էջմիածնի մեջ ևս մարդ պիտանացու չլինի, չգիտեմ, ո՛ր կոյանոց պիտի ձգել նրան), անպատճառ մեկ բանի պետք կուգա: \nՄեր տեր-Մինասին նախ աբեղայական կարգ տվին և ապա մածնատան վրա տեսուչ կարգեցին, ուր կա 75-100 կով ու 7-10 կնանիք: \nԱռաջինները կաթ պիտի տան և երկրորդները այդ կաթից յուղ, պանիր և մածուն պիտի պատրաստեն Էջմիածնի սեղանատան և Վաղարշապատի ամոթխած խաթունների համար:\n\nՀինգ տարիից մեր Մինաս վարժապետը աստծու ողորմությամբ և իր աչքաբացությամբ երեք հազար ռուբլու տեր եղավ: \nԵրբ այս լուրը հասավ մի սպասավորի ականջ, որ մի նշանավոր անձի մոտ զանազան անորոշ ծառայություն էր անում, իսկույն սկսավ խնամախոսություն անել` չէ՞ կամենում արդյոք հայր սուրբը իր վարդապետական աստիճանը եպիսկոպոսականի դարձնել:\n\nՀենց որ Մինաս վարդապետը եպիսկոպոս ձեռնադրվեցավ, քանի մի ամսից բոթ (թե ավետիք) տարածվեցավ, որ կաթողիկոսը մեռել է: \nՀայաստանի բոլոր եպիսկոպոսունք պեսպես հույսերով լըցվեցան` մի օր իրենց սրբոց Թադևոսի, Բարդողիմեոսի և Գրիգոր Լուսավորչի աթոռի վրա բազմած տեսնելու:\n\nԱյդ ցնորքները մեր Մինաս եպիսկոպոսի մտքովն ևս անցավ: \nԿլինի կաթողիկոս կամ ո՛չ չգիտեմ, բայց այն հավաստի գիտեմ, որ նա այսօր չէ վաղը կստանա առաջնորդական թեմ, և կսկսե հովվելու արդեն ոչ թե մի ծուխ կամ թե կառավարել մի եկեղեցի, այլ ըստ կամս իր աջ ու ձախ պտույտ տալ տասնյակ քաղաքներ ու գյուղեր, հարյուրավոր եկեղեցիներ ու դպրոցներ ու բյուրավոր ժողովրդականք և մանավանդ նրանց զավականց` մեր ազգի ապագա հույսը...\nԵս խոսքս վերջացրի:\n\nՆերկա տարվույս մայիսի 1-ին (այսպես է սրբազնագույն Սինհոդոսի հրամանը) պիտի ընտրվի Էջմիածնա մեջ ամենայն Հայոց կաթողիկոս: \nՈ՛վ կլինի այդ կաթողիկոսը` ես չգիտեմ (բայց ասում են թե` գիտցողներ արդեն կան) ո՛վ էլ լինի, աստված շնորհավոր անե նրա ընտրությունը:\n\nԵրբ այդ ցանկալի ընտրությունը կվերջանա, երբ նորընտիր կաթողիկոսի լսելիքը կհոգնին նրան շրջապատող մարդոց կեղծի բարեմաղթություններեն և ստորաքարշ շողոքորթություններեն, երբ վրա քանի-քանի ամիսներ կանցնին և նա կառաջանա կամ իր Վեհարանի կամ Բյուրականի ամարանոցին մեջ, այն ժամանակ նա թող մի թեթև հայացք ձգե իմ այս երկտող խոնարհ աղերսագրույս վրա: \nԵս այդ նորընտիր կաթողիկոսեն շատ ու մեծամեծ սխրագործություններ չեմ պահանջում, չեմ պահանջում նաև նորամեն «Հայոց եկեղեցվո կերպարանափոխությունը ոտից մինչև գլուխ». չեմ պահանջում անուն անմահացնող և հռչակի փայլ տվող կոթողներ, արձաններ և արձանագրություններ, այդ ամենը չեմ պահանջում նրանից, վասնզի նրանց մեջ ազգիս համար մեկ առանձին օգուտ չեմ տեսնում: \nԵս կխնդրեմ մի փոքրիկ բան և այդ փոքրիկ բանը այս է. նախ` մեր ծուխերը ազատեր` տեր-Մինասներե և հետո ապագայումը տեր-Մինասներ չշատացներ հայ ժողովրդի մեջ: \nՏեր-Մինասներն են, որ քայքայեցին մեր խեղճ Էջմիածնի հիմվանքը, տեր-Մինասներն են, որ 30 միլիոնյա հզոր ազգը 31/2 խեղճ ժողովրդի դարձուցին: \nԵթե չերքեզները և քրդերը ռանդեցին հայի ժամերի և տների պատերը, տեր-Մինասները հիմնահատակ արին բոլոր Հայաստանի տաճարները, թագավորական գահույքը և անհամար մարդոց բարեկեցությունը: \nՀիշենք միայն տեր-Կիրակոսին և Նիկոլ հայր սուրբին:\n\nՎեհափառ տեր` ազատե՛ ազգս տեր-Մինասներե, և քու անունը օրհնած, գոված և փառաբանած կլինի:\n\nԹՈՄԱՍ ԲՈՑԱՐԻՍ\n(ՃՇԳՐԻՏ ԱՆՑՔ)\nՏասնևհինգերորդ դարուն, երբ որ տաճիկները արդեն տիրել էին Հունաց կայսրության մեծ մասին և սպառնում էին վերջին հարվածը տալ Ստամբոլին, հունական Արքիպողագոսի մանր Կղզիներից մեկի վրա հետագա անցքը կատարվեցավ:\n\nՄի հույն քահանա մասնատուփը բռնած, հանգստյան աղոթքներ կարդալով, անցնում էր մի փոքրիկ քաղաքի աղքատ փողոցի միջով: \nԱնցնող դարձողքը բարեպաշտությամբ գդակները հանելով` մոտենում էին նրա աջը համբուրելու: \nՀետո քահանան կանգ առավ մի գծուծ տան առջև, դուռ բացվեցավ և նա ներս մտավ, և մի քանի աստվածապաշտ մարդիկ գնացին նորա հետևից: \nՆոցա մտած սենյակը փոքրիկ էր, միջի կահ կարասիքը հին և մաշած, որ հայտնի նշանակ էր բնակողների չքավորությանը: \nՀին մահճի վրա պառկած էր մի հիվանդ կնիկ, որին արդեն պատրաստ էր մահը խլելու. այնպես ուժգին տպավորված էր մահու տագնապը նորա կապուտկած երեսի վրա: \nԵրբ որ քահանան մոտեցավ նորան, որ նորա վրա կատարե վերջին ծեսը, այսինքն` այն ծեսը, որ այս ժամանակավոր կյանքից տանում է դեպի անանց և գերագույն կյանքը, կինը բարձրացուց յուր ծանրացած արտևանունքը, ճիգ արավ, որ անկողնի վրա կարողանա նստած մնալու, ձեռքը երկարացուց տան մի խորշին ու նշանացի կանչեց յուր զավակներին, որոնք լաց ու արցունքով կանգնած էին: \nՆոցանից մինը տասնհինգ տարեկան պատանի էր, իսկ մյուսը նոցանից երկու տարիով կրտսեր աղջիկ: \nՏղան ու աղջիկը շտապով վազեցին դեպի անկողինը, աղիողորմ ձայնով ծունր դրին հիվանդի առջևը և այնպես մնացին, քանի որ տևեց այդ տխուր արարողությունը: \nԵրբ որ հոգևոր հովիվը խոստովանեցուց հոգեվարքին, երբ որ նորա մարմնու վրա կատարեց վերջին սրբազան օծումը և երբ որ կարդաց նորա վրա սովորական աղոթքները և խրատները, մեկ խոսքով, երբ որ յուր կոչման և խղճմտանքի պարտքը բոլորովին հատցուց, դռնից դուրս գնաց և նրա հետ միասին գնացին այս տխրալի տեսարանի հանդիսատեսքը` բարեպաշտ և հանդիսավոր լռությամբ:\n\nՊատանու վրա նայողը կասեր թե նա յուր հասակից ծեր էր. երկայն ու սև մազերը փունջ փունջ ընկնում էին նորա թուխ և անտիկական երեսի վրա, ուր դուրս էր ցոլանում նորա հոգու արիությունը, նորա կայտառ և թափանցող աչքերը արտասուքով լցված կայծակների պես փայլում էին. նորա արտաքին կերպարանքը լիովին ցույց էին տալիս նորա անվեհերությունը և քաջությունը: \nՍորա անունը Թոմաս Բոցարիս էր. դա եղբայր է այն աղջկան, որի ձեռքը յուր ձեռքումը բռնած ուներ: \nՀեղինեն անօրինակ գեղեցիկ էր. նորա երեսի գծագրությունից երևում էր նորա չափազանց զգոնությունը և նորա հրեշտակական հեզությունը. նորա դեմքի վրա մի օտարոտի դյուրաշարժություն կար, որ նորա հոգու մեջ ծնած ամեն մի խորհուրդը ճշտիվ ցոլանում էր նորա երեսին: \nԱվա՛ղ, Հեղինեն մորեծնունդ մունջ գոլով — այդ էր թշվառականի միակ խոսք ու զրույցը: \nԻնչպես ասացի` Հեղինեն երկու տարիով յուր եղբորից կրտսեր էր:\n\n— Բո՛ցարիս, ասաց հոգեվարքը, ահա՛ քու խնամքին եմ հանձնում քու քույրը. բացի քեզնից, աշխարհի երեսին նա չունի ուրիշ տեր և պաշտպան. խոսք տուր ինձ այս րոպեիս որ նորան անտեր չես թողնիլ:\n\n— Մա՛յր իմ, ասաց պատանին, երդվում եմ, որ քու խնդիրքը անշուշտ կկատարեմ, միամի՛տ եղիր:\n\n— Բարի՛ է, որդյա՛կ իմ:\n\nԱյս որ ասաց, առավ Բոցարիսի և Հեղինեի ձեռքը, իրար հետ միավորեց և մեղմ ձայնով սկսավ աղոթք մրմնջալու:\n\nՆույն րոպեին դրսից սկսան դուռը ծեծելու: \nԲոցարիսը շտապով տեղեն վեր կացավ, գնաց ու բաց արավ դուռը: \nՆերս մտան տաճկաց փաշայի սպասավորները, լրբաբար եկան կանգնեցան սենյակի մեջտեղը և սկսան սաստկաբար պահանջելու նոր հարկ, որ Սուլթանը դրել էր յուր տիրած երկրների վրա:\n\nԲոցարիսը նշանց տալով յուր մոր վրա` աղաչում, պաղատում էր չվրդովել նորա կենաց վերջին վայրկյանները. բայց իզո՛ւր. նորա արտասվախառն աղերսանքը չկարողացան անհավատների սրտի մեջ կաթիլ մի գութ շարժելու:\n\n— Ախչա՛, ախչա՛23 կրկնում էին նոքա անդադար, ապա թե ոչ, տան մեջ ինչ կա չիկա — բոլորը կհավաքենք կտանենք:\n\n— Մորս երկարատև հիվանդությունը մեր ամեն ունեցածիցն զրկեց մեզ, — ասաց Բոցարիսը, — աղաչում եմ ձեզ, քանի մի օր ևս սպասեցեք, ինչ-որ հարկն է, բոլորը կհատուցանեմ:\n\nԲայց անողորմ սպասավորները ո՛չ նորա իրավացի խոսքին և ո՛չ աղաչանքին ականջ դնելով` սկսան տան միջի բոլոր գծուծ կարասիքը կողոպտելու և դուրս տանելու. վերջապես կամենում էին այն մահիճը ևս առնելու, որի վրա պառկած էր հոգեվարք կնիկը, և արդեն սկսել էին թշվառականի տակից քաշել հանելու, հանկարծ Բոցարիսը հուսահատաբար հարձակվեց անօրեններու վրա, սաստիկ կռիվ, թակ ու ջարդ բացվեցավ նոցա մեջ, և հիվանդը չկարողանալով տանելու այդ քսմտելի տեսարանը, կողկողագին ճիչ արձակեց և ավանդեց հոգին…\nՀավանական է, որ այս սոսկալի դեպքը քանի մի ժամով աճապարեցուցած լիներ նորա մահը:\n\nԲոցարիսը և Հեղինեն լալով հառաչելով ընկան յուրյանց մոր անշնչացած մարմնու վրա: \nԱյս արտասվելի տեսարանին ներկա գտնվող անհավատները առ ժամ մի կանգ առին ու դադարեցան յուրյանց գարշելի գործքեն:\n\n\n\n\n\n\nԻնչ որ տան մեջ կար չիկար` ժողովեցին նոքա և հետները առած, դուրս գնացին, տան մեջ թողնելով միայն հարդալից մահիճը, որի վրա կար դին: \nԲոցարիսը տեղեն վեր կացավ, գլուխը բարձրացուց, հուսակտուր ձայնով աղաղակեց «Վա՛յ ձեզ, անհավատնե՛ր, վա՛յ ձեզ, երբ դուք չուզեցիք իմ հոգեվարք մորը վրա խղճալու և նորա նվիրական վերջին վայրկյանները հարգելու: \nԿենդանի է աստված, կուգա այն օրը, երբ դուք պատասխանատու կլինիք իմ մոր համար, սաստկապես հաշիվ ու համար կուտաք մեր սուրբ հավատը և մեր պաշտելի հայրենիքը ոտնակոխ անելներուդ համար...\n2\nՎրա անցավ մեկ տարի, ու Թոմասը յուր մոր տված խոսքը ճշտիվ կատարեց: \nԿարողությունը հասածի չափ խնամք տարավ Հեղինեի վրա և յուր արթուն հովանավորությունը անպակաս արավ նորանից: \nՆոքա երկուսը իրար այնպես էին սիրում, ինչպես որ եղբայր ու քույր միմյանց կարող են սիրելու: \nԲոցարիսը ձկնորս էր: \nՅուր պաշարքը տանում էր քաղաք և այնտեղ շուկայում ծախում էր: \nԵրբ որ օրական վաստակից դադարած տուն էր դառնում, առնում էր հետը Հեղինեին և նորա հետ միասին գնում էր ծովի ափը` իստակ օդ շնչելու: \nԾառի զովարար ստվերի տակ նստած, ուրախ-ուրախ նայում էր նորա երեսին և աշխատում էր նորա մտքի ամենամանր խորհուրդները իմանալու: \nԵրբեմն Բոցարիսի երեսի վրա տրտմության ամպ էր իջնում, և այդ շատ վախեցնում էր Հեղինեին. և նա քրոջ միտքը խաղաղացնելու համար զանազան նշաններով հասկացնում էր, որ տաճիկների լուծը օրեօր առավել սաստկանում է նոցա վրա. նոցա սուրբ տաճարները պղծում են և Ստամբոլից գալու օգնության հույսը օրեօր նվազանում է:\n\nՄի օր Բոցարիսը սովորականից առավել տխուր էր, երբ որ տուն դարձավ, աչքերը դես ու դեն ձգեց և սկսավ քրոջը փնտրելու, որ սովորաբար նորա առաջն էր վազում. բայց Հեղինեն չկար. հետո դռնե դուռ վազեց, կանչեց, հարցուց անցնող դարձողներին, բայց նորա խույզք և խնդիրքը անպտուղ մնացին. Հեղինեն չկար ու չկար: \nՎերջապես տան տափի վրա տեսավ ապարոշ (չալմա) ու հանկարծ մտքով վրա եկավ սոսկալի ճշմարտության. — նա իմացավ, որ տաճիկները եկել փախցրել են նորան. և նույն րոպեին սոսկալի երդումներ տվավ ինքն իրեն, որ այլևս պետք չէ մնալու և համբերելու, և հաստատ որոշեց յուր հավատի և հայրենյաց թշնամիներուն խորտակել և հալածել:\n\n3\nՄեծահանդես տոն էր: \nՀունաց փոքրիկ քաղաքի փողոցները և հրապարակները լիքն էին բազմախուռն ամբոխով: \nՀանկարծ Բոցարիսը եկավ կանգնեցավ ժողովրդի մեջ և տեղն ի տեղն պատմեց յուր գլուխն եկած աղետալի անցքը. ամենուն ցույց տվավ ապարոշը, որով իմացվեցավ, որ Բոցարիսի տունը մտնողը և նորա Հեղինե քրոջ փախցնողը տաճկաց ղատին24 պիտի լիներ:\n\nԱյդ միջոցին ինքը ղատին ձի հեծած և շատ սպառազինած սպասավորներով պատած, անցնում էր նոցա մոտից:\n\nՈ՛վ ինձ օգնել կուզե, — աղաղակեց հանկարծ Բոցարիսը, հանեց գոտիից դաշնակը և տաճկի կուրծքը մխեց. — թող գա իմ հետևից: \nԺամանակը հասել է, որ մենք մեր թշնամու վրեժն առնունք: \nԿորչի՛ անհավատը, կեցցե՛ մեր հայրենիքը, կեցցե՛ մեր կրոնը, մեր Պալեոլոգ կայսրը. նրա իշխանությունը և Քրիստոսի խաչը:\n\nԱյն քաղաքի մեջ մի մարդ չի կար, որ չճանաչեր նորա սրտի արիությունը, քաջությունը և նորա հոգվո ազնվությունը. ուշ չդարձնելով նորա մատաղ հասակին, ամենքը վստահ էին նորա վրա և սիրում էին: \nՆորա քրոջն ևս ճանաչում էին կղզեցիքն և սիրում էին, և համոզված էին, որ նա աստուծո առանձին հովանավորության ներքո է:\n\nԺողովուրդը Բոցարիսի օրինակին հետևելով` հարձակվեցավ տաճիկների վրա և սաստիկ ջարդ և կոտորած բացվեցավ նոցա մեջ: \nՏաճիկները չկարողացան երկար դիմադրություն անելու, նոցա մեծ մասը սպանած մնաց փողոցի մեջ, մյուսները փախան և ցրվեցան: \nԱյս հաղթութենովն քաջալերված` ամբոխը անհապաղ գնաց դեպի ղատիի բնակարանը, ազատեց Հեղինեին և հանձնեց եղբորը. խեղճ աղջիկը տխրութենեն և ուրախութենեն գրեթե կիսամեռ տուն դարձավ: \nԱյս դեպքից հետո կղզեցիքը ոտքի ելան տաճիկներու դեմ, ապստամբեցան և իսպառ հերքեցին նոցա տիրապետությունը և յուրյանց հալածիչներին բոլորովին արտաքսեցին յուրյանց կղզիեն:\n\nԲայց պետք էր մի գլուխ, մի մարդ, որ մինչև Ստամբուլ իմացում տալը և այնտեղեն նավերով օգնություն հասնելը` կարողանար կառավարել քաղաքացիներուն և կղզին ներքին և արտաքին թշնամիներեն և երկպառակութենեն պաշտպանել: \nԱյն ժամանակ կղզեցիքը միաբերան աղաղակեցին. «Թող նա լինի մեր կառավարիչը, որ մեր թշնամին խորտակեց և հալածեց»: \nԵվ այսպես տասնվեց տարեկան Բոցարիսը կղզիի ժամանակավոր կառավարիչը ընտրվեցավ:\n\nԵրբ որ այս պատանի դյուցազնի սխրագործության համբավը հասավ մայրաքաղաք` մեծից մինչև փոքր ամենքը առհասարակ ուրախացան, տեսնելով` որ տակավին նոցա մեջ միանգամայն մարած չէր նախնի Հունաստանի դյուցազանակ ոգին. բայց կայսրը և նորա ավագանին տերության ուրիշ ծանրակշիռ հոգսերով զբաղված` չուզեցան ամբողջ աշխարհի վիճակը թողնել և մի աննշան կղզիի վրա դարձնել յուրյանց ուշ ու միտքը: \nԲոցարիսը կղզիի գլխավոր կառավարիչը մնալով` ամեն կերպ ջանաց նրան ամրացնելու և քաղաքացիների մեջեն փոքրիկ զորք գումարեց: \nԵրբ տաճիկներն իմացան, որ կղզեցիք ոտքի են ելել և արտաքսել են յուրյանց հայրենակիցներին, շատ բարկացան և կամելով նոցա չարաչար վրեժխնդիր լինելու` պատերազմիկ նավեր կազմեցին ապստամբիչներուն. բայց երբ որ թշնամու նավախումբը մոտեցավ կղզիի ափերին` հույները առաջվա պես անպաշտպան չէին. Բոցարիսի նորակազմ զորքը նոցա դեմ ելավ սաստիկ դիմադարձություն արավ և մեծ վնասով հետ քշեց տաճիկներուն:\n\nԻնչպես որ հայտնի է պատմութենեն, այդ Լանգ-Թամուրի սոսկալի հերոսը ասպատակելով Տաճկաստանը, հաղթեց Բայազետի զորքը, իրեն Սուլթանին գերի առավ և երկաթե վանդակի մեջ պահեց. փոքր-ինչ հետո տաճկի սուլթանները հետզհետե պատերազմներ մղելով հունաց ազգի հետ և պատրաստվելով նոցա աշխարհը տիրապետելու` յուրյանց բոլոր մտադրությունը դարձուցել էին Բյուզանդիոնի պաշարման վրա. այդ պատճառովն էր ահա, որ նոքա մոռացել էին կամ գոնե առ ժամանակ մի թողել էին ապստամբած կղզին, որո բնակիչքը Բոցարիսի կառավարության տակ երկար միջոց վայելում էին անվրդով խաղաղություն և երջանկություն:\n\n4\nԱյսպես շատ տարիներ անցան, Բոցարիսը յուր պատանեկության հասակեն մտավ այրականը. բայց ո՛չ տարիք և ո՛չ բարձր աստիճանը կարողացան նորա առաքինությունը խախտելու. ինչպես որ էր` այնպես մնաց, — միշտ մարդասեր, բարի, ընկերահաշտ և խոնարհ, և այդ գովանի բարքովը նա սիրելի և հարգելի մնաց յուր քաղաքակիցներին, որոնք միշտ հնազանդ էին նորա հրամանին:\n\nԲայց ուրևիցե չարերը պակաս չեն աշխարհիս երեսին. այնպիսի մարդիկ գտնվեցան, որոնք չար աչքով էին նայում նորա հառաջադիմության վրա և ամեն կերպով աշխատում էին խլել նորանից կամ նսեմացնել այն փառքը, որ նա ստացել էր յուր քաջասրտությամբը և այն երախտիքով, որ հասուցել էր յուր ազգին և հայրենյացը:\n\nՄի օր Հեղինեն եղբորը սափորով գինի տվավ, որն որ Բոցարիսի տանը չեղած ժամանակ մի անծանոթ մարդ նորա համար ընծա էր բերել: \nՎա՛յ քեզ, Հեղինե՛, դու չգիտեիր, որ այդ սափորով քու եղբորը թույն էիր տալիս, դու չգիտեիր, որ չար բախտը գործի էիր ընտրել քեզ քու եղբոր աղետալի մահվան...: \nՄիամիտ Բոցարիսը օրհասական անոթը բերանին տարած չտարած` հանկարծ աչքերի մեջ կատաղություն ցոլաց, երեսի տիպարքը սկսան ծռմռվելու, բերանը փրփրաց և նորա ամեն մի շարժվածքի մեջ դիվահարության նշանները ակնհայտնի էին երևում: \nՍոսկացավ Հեղինեն, մազերը փետփտելով` ընկավ եղբոր ոտերին. բայց նա քրոջը չճանչցավ և յուր արածը չգիտեր, և շատ ժամանակ չանցած սոսկալի տանջանքներով Հեղինեի գրկի մեջ փչեց հոգին:\n\nՀուղարկավորության տխրալի ծեսի ժամանակ, երբ որ ժողովուրդը սուգ անելով տանում էր Բոցարիսի մարմինը, խեղճ Հեղինեն անմեկնելի հուսահատությունը երեսին գծագրած` ոչ մի րոպե աչքը չէր դարձնում դագաղից, ուր անձայն և անշարժ կար նորա նազելի եղբայրը: \nՎերջապես երբ որ մեռելի մարմինը բերին գերեզմանատուն և իջուցին գերեզմանի մեջ, ժողովուրդը լուռ ու մունջ հեռացավ և տուն դարձավ: \nԲայց Հեղինեն չուզեց յուր եղբորեն հեռանալ և մնաց այնտեղ, ուր ամփոփված էր նորա մարմինը. պինդ գրկեց խաչքարը, որ բազմությունը դրել էր նորա գերեզմանի վրա. ու մնաց, ու ասես թե կապվել միավորվել էր քարի հետ: \nՄյուս օր, երբ որ երախտագետ քաղաքացիքը հանգուցելո հիշատակը պատվելու համար եկան նորա գերեզմանի առաջ, ի՞նչ տեսնեն. Հեղինեն նույն դրությամբ կեցած էր: \nԽեղճ աղջիկը չէր կարողացել առանց եղբոր ապրելու:\n\nԲոցարիսի մեռնելովը կղզեցիք կորուսին յուրյանց ապահովությունը, ազատությունը, անդորր և երջանիկ կյանքը: \nՏաճիկներն ևս իմացան այդ, յուրյանց համար ուրախալի անցքը, և այնուհետև ստեպ ստեպ ասպատակներ անելով` անդադար ավերում և կողոպտում էին կղզեցիներու ինչքը և կայքը: \nԲոցարիսը չի կար, որ ժողովրդին միացներ, խրախուսեր, ոգի և զորություն տար նոցա հետ միասին հետ մղեր թշնամիներու հարձակմունքը:\n\nՇուտով Բյուզանդիան ևս տապալվեցավ Մեհեմեդ Բ-ի ուժգին հարվածներեն, և այնուհետև այս փոքրիկ կղզին կրեց նույն դառն վիճակը, որն որ Տաճիկները պատրաստել էին ամեն քրիստոնյա երկիրների համար: \nԿոնստանդնու քաղաքը և նորա ամեն գավառները հեծեծում էին և սուգ էին անում անհավատների ծանր լուծի տակ` մինչև որ լուսավորյալ Արևմուտքը հիշեց Հունաց նախկին փառքը և սխրագործությունը և ի հիշատակ նորա թողուցած անմահ հռչակին` ոտքի կանգնեցուց նորա որդվոցը:\n\nՆՈՐ-ՆԱԽԻՋԵՎԱՆՅԱՆ ՊԱՏՄՎԱԾՔՆԵՐ\nՉԱԽՈՒ\nՋրկիր Մարտիրոսի պատմածը\nԳարունը դեռ հասած չէր, բայց էն տարին շոգը էնպես վաղ էր կոխել, որ փետրվարի տասնհինգին — քսանին արդեն դալար արոտը, բանջարը գետնից մեկ թիզ վեր էր էլել: \nՄարտի սկզբին արդեն տարմերը եկել էին հեռու տեղերից և տանիքների կրամիտների մեջ սկսել էին իրենց բույնը շինել, կռունկները, վայրի սագերը երամ-երամ, կռկռալով Դոն գետի կողմից դեպի Ռուսաստան էին թռչում գնում. էլ վախ չկար հանկարծակի ցրտերից: \nՄի քանի օր էլի անցավ, արարի՛չ Աստված, էնպիսի շոգեր արավ, որ բոլորովին հունիսի տոթ ու տապն էր…\tչորությունից գետինը սկսեց ճաքճքել, ձյունի թողած խոնավությունը վաղուց անցել անհետացել էր. հողագործները Աստված, Աստված էին կանչում: \nԵթե էլի մի քանի օր էդպես շարունակվելու լիներ, ամբողջ ցորենը պիտի թառամեր, փչանար:\n\nԷդ ժամանակները ինչպես կլինի որ ձիս ոտքը վնասել էր. ոչ միայն բեռ քաշելու, ոտքի վրա կանգնելու ուժ չուներ անասունը: \nԲայց այգիս անպատճառ ջրել էր պետք, թե չէ` էնքան տարվա աշխատանքս մեկ շաբաթվա մեջ պիտի գնար: \nՈւզեի-չուզեի, մեկ ջրկիր պիտի բռնեի, պետք է գետից — նկատված է, որ աղբյուրի ջուրը պարտեզին օգուտ չի տալիս — տակառ-տակառ ջուր կրել ու դույլերով ծառերի տակը լցնել տայի: \nԷնպես էլ արի. բանվորիս հատկապես ջրկիր Մարտիրոսի ետևից ղրկեցի, որ վաղվանից սկսի գետից ջուր կրել:\n\nՄյուս օրը բազար գնացի և մինչև կեսօր, ինչպես սովորությունս էր, խանութումս մնացի: \nԵրբ կեսօրվա ճաշին տուն վերադարձա, Մարտիրոսը երկու ձեռքին երկու դույլ անդադար տակառից ջուր էր քաշում և պարտեզիս տակառիկներն էր լցնում, բանվորս էլ — Խրիմից նոր ծառեր էի ապսպրել — տեղ-տեղ փոսեր էր փորում: \nՀացից դեռ նոր էի վեր կացել, մեր Մարտիրոսը էլի մեկ տակառ էր բերել գետից և պարտեզս ջրելու վրա էր, որ ես էլ էնտեղ գնացի` նայեմ, բանվորս ի՞նչ բանի վրա է:\n\nՀին ծիրանի ծառս էն ձմեռ ցուրտը խփել չորացրել էր, բանվորիս պատվեր էի տվել, որ արմատով հանի և նորից այնտեղ մի փոս փորի, որ ծառ տնկեմ: \nԵրբ պարտեզս մտա, հենց էդ փոսը փորելու վրա էր բանվորը: \nԳնացի կանգնեցի էդ փոսի ափին և թմրածի պես մնացի. շատ կեցա էդպես, քիչ կեցա, չգիտեմ, միայն բավական ժամանակ մնացած պիտի լինեմ, քանի որ Մարտիրոսը այդ նոր բերած տակառն էլ արդեն դատարկել էր և սուս-փուս ետևս կանգնել էր, միտքը երևի փող ուզենալն էր, բայց երեսը չէր բռնում ինձ ասելու, ձեռքը խաչ կապած կանգնել էր խեղճ մարդը: \nՄեկ էլ ետ դառնամ, ի՞նչ տեսնեմ, էդ մեր Մարտիրոսը սառած, քար կտրած կանգնել է, աչքը փոսից չի հեռացնում, ուղիղ մեջն է նայում, ու աչքից առատ-առատ արտասուք է վազում ու գետնին է թափվում...\n«Հա՛ծե, ի՞նչ եղավ քեզ», — հարցնում եմ: \nԲան չի ասում:\n\n«Հա՛ծե, Մարտիրոս, — ասում եմ, — գժվել ե՞ս, ի՛նչ է, էդ հասակի մարդ լաց կլինի՞ որ, չե՞ս ամաչում, երեսիդ գույնին մեկ նայիր, բոլորովին մեռել ես ո՛ւ»: \nՄարտիրոսը էլի սուս կանգնել է, փոսի մեջն է նայում: \nԷդ ժամանակ բանվորս հողը փոսից հանեց ու մի կողմ շպրտեց, հողի հետ մի փտած փայտի կամ ոսկորի պես բան էլ կար, որն որ գլորվեց հենց ոտքիս հասավ: \nՀանկարծ մեր Մարտիրոսը խելագարի պես վրա ընկավ էդ փտած ոսկորին, շտապով գետնից վերցուց ու դիվահարի ձայնով սկսեց կանչել.\n«Յա՛նկա, յա՛նկա, վա՛րպետ, վա՛րպետ, Մկրտիչ վարպետ, ահա՛ ձեր կորած չախուն, ահա էն չախուն... գտնվեց... \nՄեռնեմ անունիդ, սուրբ Մինաս, վերջը վերջը դու լույս հանեցիր իմ կորուստը»….\nԿանգնած տեղս սառած մնացի, էսպեսի զարմանալի բանի դեռ իսկի հանդիպած չէի, աչքովս չտեսնեի ու ուրիշից լսեի բոլորովին չէի հավատա, որ Մարտիրոսի պես ծանր բնութքով մարդը — տասնհինգ-քսան տարուց ի վեր նրան ճանաչում էի — էդպես խենթ-խենթ դուրս տա: \nԻ՛նչ մեղքս պահեմ, խեղճ մարդուն խելագարված կամ բռնված կարծեցի, բայց, երբ բանը տեղով իմացա, մտքիս մեջ մեղայի եկա և ետ կարծիքս փոխեցի:\n\nՄարդուն հազիվհազ խելքի բերի, թե չէ` խեղճը հարբածի պես բան եղել էր: \nԷդ փտած ոսկորը ձեռքը ամուր բռնած, հայհայ պատերն է բարձրանում, «յա՛նկա» է կանչում, «վա՛րպետ» է կանչում, մեկ էլ լռում է, մինչդեռ Մկրտիչ վարպետի մեռնելը քսան տարուց ավելի է, նրա կնոջ մեռնելն էլ քառասուն տարուց պակաս չի լինի:\n\nԷս տունս, որտեղ այժմ ես կենում եմ, ժամանակով տիրացու Մկրտիչինն էր: \nԷդ տիրացու Մկրտիչը սրանից հիսուն տարի առաջ էս տան մեջ կարդացնելիս է եղել: \nԻնչ էլ լինի, մեկ խոսքով, բանի եղելությունը էս էր: \nԲայց դու արի ու հիմա հարցրու թե` ինչո՞ւ ջրկիր Մարտիրոսը փոսի առջև սառած մնացել էր ու լաց էր լինում, ինչո՞ւ փտած ոսկորը տեսավ թե չէ, գժի նման գետնից վերցրեց ու սկսեց «յանկա» ու «վարպետ» փնտրել: \nԷդ էլ ջրկիր Մարտիրոսը իր բերանով թող պատմի:\n\n«Սրանից հիսունհինգ տարի առաջ, էս քո կեցած տան մեջ կենում էր Մկրտիչ անունով մի տիրացու և քանի որ էս տիրացուն իր ընկերակիցների մեջ ամենից գիտունն էր հիշվում — այսինքն` ասել եմ ուզում թե` քիչ-քիչ գրել-կարդալ գիտեր, մյուսները էն էլ չգիտեին — իր համար պարապմունք էր արել աշակերտներ սովորեցնելը: \nԵս էլ էդ ժամանակները կլինեի գուցե տասը տարեկան: \nՄեկ անգամ պապաս թևիցս բռնեց ու տարավ տիրացու Մկրտչի մոտ աշակերտ տվեց:\n\nՊապաս — Աստված հոգին ողորմի — չար բնութքով մարդ էր: \nԻնքը որովհետև մինչև պսակվելու օրը հոր ձեռնափայտից դողացել էր, էնպես էլ ինձ էր ուզում խիստ պահել: \nՊարծանք չլինի ասածս, իմ բնութքս ավելի մամայիս բնութքին էր նման` սուսուփուս, վիզս ճուկ: \nԲայց էդ չօգնեց. երբ որ պապաս առաջին անգամ տարավ ինձ Մկրտիչ վարպետին տվավ, նախ և առաջ մեկ լավ ականջս ոլորեց. հետո մեկ ապտակ էլ շխկացրեց երեսիս ու ասաց. «Նայիր, վարպետ, որդուս բերել եմ, կաշին քեզ, ոսկորը ինձ. ինչ կուզես արա՛, ուզում ես` խեղդի, ուզում ես, քերթի, ուզում ես մորթի, էնքան է, որ հիմար եմ տալիս, խելոք պիտի առնեմ»:\n\nՎարպետ ասածս բանդ մեր ժամանակները, ինչ ասեմ քեզ, թե որ ասեմ գայլ-գազանից էլ սասանական էր, արդյոք ղորթ ասած չե՞մ լինի: \nԷդ հիմա է, որ երեխին վախեցնել որ ուզում են «Ա՛յ արջը եկավ, ա՛յ վիշապը եկավ, ա՛յ մըռմըռասը եկավ» են ասում, որ երեխան մի քիչ սրտի մեջ վախ ունենա ու իր չարությունից ձեռք վերցնի: \nՄեր ժամանակները «վարպետի» անունը որ տային, լեղիներս կպատռեր, փախչող-փախչողի կլինեինք, որս դոլաբը կմտներ, որս ծալքի մեջ կուչ կգար, ժամերով կկենար, ձայն ծպտուն չէր հանի — էդպես սասան-սասանի կգայինք:\n\nԵրբ ես ավելի փոքր երեխա էի, վարպետի անունը լսելիս, մեկ ձիգ հասակով, երեսը չոր-չոր, սուր մորուքով, շալե կապայով, մեկ ձեռքին տեր ողորմյան, մեկ ձեռքին կարմիր ճիպոտ — էդպիսի մի հրեշ էի երևակայում: \nԵրբ որ պապաս ձեռքիցս բռնեց, տարավ վարպետի տուն և ինձ հանձնեց նրան — իր ձեռքով ականջս քաշածը ու ապտակ տվածը էն ոչինչ — մտքիս մեջ էնպես կարծեցի, որ ողջ-ողջ ինձ պատանքեցին և սև հողը դրին... \nՈրբի պես վիզս ճուկ կանգնել եմ, իսկը այն կապած-կապկպած մատաղի գառը, որ մինչև ժամկոչի դանակ սրելը` սուս-փուս պառկել է նրա ոտքի տակ...\nՄկրտիչ վարպետը ծալապատիկ նստած էր մեկ քառակուսի պստիկ մինդարի վրա — մեր ժամանակները հիմիկվա պես վարպետի տանը աթոռներ, նստարաններ, սեղաններ չկային — երեսունհինգ-քառասուն աշակերտներ էլ կողք-կողքի, մեջքները պատերին արած, իրենց մինդարների վրա նստած, ձեռքերին մի-մի պնակիտ25 կամ քերական26 դասերն էին սովորում. այն սասանական «ճիպոտը» վարպետի առջևն էր, էսօրվա պես միտքս է. երկայնքը հինգ չարեք կլիներ, բութ մատիս հաստությանը, ծայրին ծակ ուներ, ծակի մեջն էլ թել էր անցկացրած, որ պատից կախվի: \nԱշակերտներից մի երկուսին ճանաչում էի, բայց շատերին առաջին անգամն էր տեսածս»:\n\n«Չէ, ինչո՞ւ, ասաց Մկրտիչ վարպետը, — գուցե որդիդ ուշադիր է լինում, դասը լավ է սովորում, գուցե խեղճը իսկի չարություն չի անում: \nԷն ծեծը որ կա, չարերի ու ծույլերի համար է... \nԴու իսկի լսած չե՞ս. Տեր մեր Հիսուս Քրիստոս ասե (երեսը խաչ հանեց, պապաս էլ ետևիցը), օրհնյալ է փայտն (ճիպոտը վերցրեց և ցույց տվավ աշակերտներին) որով լինի արդարություն... \nԴեհ, էդ էլ էդպես…\nՉԷ, — ասաց պապաս, — իսկի էդպիսի բան կլինի՞... էն ավետարանի խոսքը կա ու կա, բայց երեխան որ առանց ծեծի մեծանա, մեկ օր ինքը — հեռու տանից տեղից — հորն ու մորը վրա ձեռք կբարձրացնի: \nԱշխարհս էդպես է, էդպես էլ պիտի գնա: \nՀիմա դու, ի՞նչ է` վարպետ ես, մեր հնուց կարգերը ոտքի տակ պիտի տա՞ս, ի՞նչ է... \nԻհարկե կարգդ Աստված հաստատ պահի…\tԲայց երբ լսել եմ թե որդուս երես ես տալիս, վախով չես պահում, երախտիքդ խնայում ես նրանից, սիրտդ թող չցավի, թքել եմ ես քո գոված իմաստությունիդ վրա…\tԻ՞նչ է, դու կարծում ես, թե ես որդուս տիրացու կամ վարդապետ եմ ուզո՞ւմ անել... \nԵս չեմ ուզում, — ասաց պապաս և բութ մատը խցկեց կողքի երկու մատների մեջտեղ... \nՏերտեր, վարդապետ, տիրացու, ժամկոչ — էս ամենը մեկ տեսակի բաներ են:\n\nՆայաց սիրով հայրդ գթած.\nՔաղցած ենք, տուր մեկ կտոր հաց...\nԻհարկե, գրոց լեզուն գիտես, քերական, ճարտասանություն, աստվածաշունչ — ամենը կարդացել ես, բայց ասելուցս ինձնից քեզ խրատ չլինի… «Էդ Աստված պապան Ադամ-Եվային որ ստեղծեց, թե որ գրել կարդալը լավ բան էր, ինչո՞ւ իսկույն առջևները մեկ քերական չդրեց, չասաց թե «Էդ լավ բան է, սովորեցեք»: \nԻնչպե՞ս է որ ողորմած Աստված հատուկ իր ձեռքով ստեղծած ադամորդուն լավություն չէր կամենալ…\tՀը՞, ինչպե՞ս ես, ղորթ է ասածս, թե չէ՞…\tԲայց ես քեզ դրանից էլ խելոք, խելքի պառկելու բան ասեմ: \nԷդ գրել-կարդալ ասածդ ուրիշ հաշիվ ունի... \nԷդ պստիկ երեխան որ կա, կատարյալ մի վայրենի գազան է. ինչպես որ գազանին դնչկալով, շղթայով կզսպեն, գառը կդարձնեն, հենց էնպես երեխաներին էլ գրել կարդալով կզսպեն, հոգիները ջանից կհանեն, աչքերի լույսը կմարեն, կմաշեն. ահա դրանից հետո երեխան օրինավոր մարդ կդառնա, վիզը կծռի, սրտի մեջ ահ կունենա, մեծի առջև ձեռքը խաչկապած կկանգնի, մարդու սիրտ ցավացնելու տեղ` սիրտը շահել կաշխատի, հարուստի ու իշխանի պատիվը կճանաչի... \nԱպա, ջանս, դու գիր կարդացող ես, իմաստուն ես, բայց քեզնից տեղով գիտեմ գրել — կարդալու օգուտը:\n\nԱսաց ու տեղից ելավ:\n\n— Էհ, ինչպես որ ասի, էնպես էլ կանես. վարձդ էլ ինչ որ է` չորս ամիսը մեկ կառնես:\n\nՎարպետի վարձ, տարեկան պիտի տայինք երկու ռուբլի ասիգնացի, հիսուն հատ հավկիթ, մեկ փութ ալյուր, մեկ հավ և մեկ բադ:\n\nՊապան գնաց, ես մնացի: \nՎարպետս դարձավ ինձ և ասաց. «Հածե, պստիկ, անունդ ի՞նչ է»: \n«Մարտիրոս է», — ասի, — ձայնս փորիցս էր դուրս գալիս: \n«Հա՛ծե, Մարտիրոս, — ասաց, — էս երկայն ճիպոտը տեսնո՞ւմ ես, հետո մինդարի տակից հանեց մի ֆալախա, «էս ֆալախան էլ տեսնո՞ւմ ես», ասաց: \nՈղջ մարմինս փուշ-փուշ եղավ, երբ որ կարմիր ճիպոտն և հաստ ֆալախան տեսա, կարգին ջերմով բռնվածի պես ամբողջ մարմնով դողացի: \n«Հը՞, վախեցա՞ր, ասաց վարպետս, իշտե լավ իմացիր, որ չարություն արել ես, թե չէ, տապանիդ կաշին կպլոկեմ», — ասաց ու ճիպոտը ժը՛վ, ժը՛վ, ժը՛վ թափ տվեց:\n\n— Հետդ քերական բերե՞լ ես, — հարցրեց հետո:\n\n— Հա, — ասի ու քիսայիցս հանեցի մի հասարակ գիրք կարմիր կազմով ու պղնձե կոճակներով:\n\n— Էս ի՞նչ է, — ասաց վարպետը, — բեր մեկ տեսնեմ:\n\n— Պապաս տվեց, ասի ու գիրքը իրեն տվի:\n\n— Հա՛ծե, ապուշ, սա քերակա՞ն է, որ ձեռքդ տվել են: \nՍա Նարեկ է ո՛ւ:\n\n— Պապաս տվեց, ասի նորից, ուրիշ բան չգտա ասելու: \nԻնչ նրա քերականը գիտի, ի՛նչ Նարեկը. էն րոպեին բացի ճիպոտից ու ֆալախայից ուրիշ բան չէի տեսնում աչքիս առջև: \nԻնձ էնպես էր երևում, որ տան չորս պատերից ամեն տեղ ճիպոտներ ու ֆալախաներ են կախած, տղաների ձեռները մեկ-մեկ ճիպոտ էին երևում ինձ, ոտներն էլ մեկ-մեկ ֆալախա: \nԱռաջին անգամն էր վարպետի մոտ գնալս: \nԱստված կսիրես, ես ի՞նչ գիտեի` ի՞նչ ասել է կարդալ, գրել, քերական, Նարեկ:\n\n— Անշնորհք, — ասաց Մկրտիչ վարպետը, — տղան որ վարպետի մոտ է գալիս, էն գլխից ձեռքը քերական կտան, քերականը որ վերջացնի, պստիկ-սաղմոս կտան, էն էլ որ վերջացնի` մեծ-սաղմոսը կտան. նրանից հետո ժամագիրք կտան, հետո ավետարան կտան, էն վերջը Նարեկ կտան, էն էլ որ ավարտի, ասել է, օրինավոր կարդալը վերջացրած կլինի, վարպետից էլ դուրս կերթա: \nԲայց ապուշի գլուխ, արի նայենք, այսքան բան դու ե՞րբ պիտի ավարտես, որ Նարեկը կարողանաս կարդալ…\tՆայիր էդ տղաներին. ո՛րը չորս տարի է մոտս, ո՛րը երեք տարի է, մեջները էնպեսներն էլ կան, որ հինգ տարի են սովորում, բայց մեկի ձեռքը Նարեկ տեսնո՞ւմ ես…\tՉէ՛, տղաս, գիր կարդալը էդ տեսակ հեշտ բան չէ, էս ներկարարի կաթսան չէ, որ տղային մեջը խոթես հանես ու հոր ձեռքը տաս. «ահա՛, որդիդ պատրաստ է»: \nԷ՛յ, որդիս, որդիս, դեռ շատ պիտի աշխատես, ձեռքիդ ափն ու ոտքիդ ներբանը դեռ շատ պիտի բշտի ու քանի՛-քանի՛ անգամ կաշին պիտի փոխի, մինչև որ Նարեկին հասնես...\nԵս գլուխս կախած լսում էի, ասածից էսքանը հասկացա, որ մկան պես թակարդ եմ ընկել, միջիցը ազատվելու ճար չունեմ, մեկ կողմից խիստ հայրս, մյուս կողմից դևի պես վարպետս, էս կողմը կրակ, էն կողմը բոց. որտեղ որ դառնայի` դժոխք էր:\n\nԲայց դու Աստծու ողորմությունը տես — մեռնեմ նրա սուրբ անունին: \nՎարպետս պատից առավ պնակիտը, հինգ հատ գիր ցույց տվեց` այբ, բեն, գիմ, դա, եչ, «Մինչև կեսօր էսքանը կսովորես. դասդ չսերտած տեղիցդ վեր չկենաս ու տուն էրթալ չհամարձակվես»:\n\nԿարծեմ մինչև կեսօր ժամ կամ ժամուկես էր մնում, ասել է` բավականին ժամանակ կար: \nՍկսեցի սերտել. էնպես սիրով կարդացի, էնպես սիրով սովորեցի որ — սուտ չասեմ — քառորդ ժամվա մեջ էն դասը սերտեցի: \nԳնացի կանգնեցի վարպետիս առջև, «դասս գիտեմ», — ասի: \n«Տեսնե՛մ», ասավ: \nԺը՛վռ, ժը՛վռ ջրի պես ասի:\n\n— Ա՛յ ապրիս, — ասաց, — հինգ հատ գիր էլի որ տամ, — ասաց, — կարո՞ղ ես սովորել:\n\n— Տեսնեմ, գուցե կարողանամ, — ասի:\n\n— Մեկ տեսնեմ շնորհքդ, — ասաց, — զան, էն, ըթը, թոն ու ժեն տվեց: \nԿհավատա՞ս, քառորդ ժամ անցած չանցած, էն էլ սերտեցի ու գնացի բլբուլի պես կարդացի վարպետիս առջև:\n\n— Շեն կենաս, — ասաց վարպետս, — ա՛յ էդ լավ է, շատ ապրես, Մարտիրոս, աֆերիմ քեզ: \nԷլի հինգ գիր տա՞մ, էն էլ կարո՞ղ ես սերտել: \nԵս սիրտ առա:\n\n— Ինձ համար էն ի՞նչ բան է, — որ, — ասի, — թեկուզ տասնհինգն էլ տուր, — ասի, — արդեն հանգստացած:\n\n— Չէ, տասնուհինգը շատ է. մեկ անգամից կշշկլվես. տասը հատն էլ բավական է. ահա քեզ` ինի, լյուն, խե, ծա, կեն, հո, ձա, ղատ, ճե, մեն, հի. հերիք է էսքանը:\n\nԳնացի տեղս նստեցի, բայց սիրտս սեղմվեց, մտքիս մեջ կասկած ընկավ` իսկ եթե չկարողանամ: \nԱստված հոգին լուսավորե, մամաս ինձ մեկ բան սովորեցրել էր. «Երբ որ մեկ բանի ետևից ես ու նրան հասնել ես ուզում — ասել էր մամաս — մտքիդ մեջ սուրբ Սարգսին կանչիր. «Սո՛ւրբ Սարգիս դուն նեղիս հասնես», ու երեք անգամ երեսդ խաչ հանիր»: \nՀիմա ես մտքիս մեջ էդ աղոթքը ասի, բայց երեսս խաչ հանել թե ամաչում էի և թե` վախենում: \nՊստիկ էի, բայց էլի ճարտար էի, կամացուկ ձեռքս վարտիքիս գրպանը կոխեցի և էնտեղ խաչ հանեցի ու միամտված սկսեցի երրորդ դասս սերտել: \nՀինգ անգամ իրար ետևից կարդացել էի` կարդացած չէի — դու էս հրաշքին մտիկ արա — էդ էլ ջրի պես սովորեցի:\n\nՀիմա բանը էնտեղ է հասել, որ ինքս ինձ չեմ հավատում. մտքիս մեջ ասում եմ. «Էս երազ հո չէ՞, քնիս մեջը հո չե՞մ»: \nՁեռքըս ծոծրակս եմ տանում, գլուխս քորել եմ ուզում, մինչդեռ երեկ մամաս ինձ տաշտը նստեցրել է, լավ լվացել է, գլուխս էլ սանրով էնքան քերել է, բայց միտքս էն է, որ եղունգովս ծոծրակս կսմթեմ, որ տեղով իմանամ` երա՞զ է էս, թե իրականություն: \nԾոծրակս կսմթում եմ. եղբայր, ցավ եմ զգում: \nԱ՛, ասում եմ, մտքիս մեջ, երազ չէ եղել: \nԵս էլ էդ էի ուզում…\tՎերջապես կերթամ վարպետիս առջև ցցված կկանգնեմ, «դասս գիտեմ», կասեմ ու ուղղակի մարդու աչքի մեջ կնայեմ: \nՎարպետս տեղից վեր է թռչում, «էս ինչպե՞ս շուտով սովորեցիր», ասում է: \nԵս սուս կանգնել եմ, մտքիս մեջ խնդում եմ վրան: \nՄի քիչ կենալուց հետո, «Չլինի՞ թե, ասում է, — էն գլխից գիտեիր այբուբենն ու հիմա գիտեցած դասերդ եկել ես նորից ես տալիս», ասում է: \n«Չէ, Աստված վկա, — ասում եմ, էսօր առաջին անգամն է պնակիտը ձեռքս», ասում եմ: \n«Ղո՞րթ», — ասում է մարդը: \n«Հա՛», — ասում եմ: \nՄարդը զարմանում է:\n\nԱխար ղորթ էլ զարմանալու բան էր. քաղաքի հիմքը գցելուց ի վեր էսպիսի բան տեսնված էլ չէր, լսված էլ չէր: \n«Որ էնպես է, արի նայեմ, դասդ ասա»: \nՋրի պես դասս ասի»:\n\n— Հիմա թարս կարդա. մեկ տեսնենք, — ասում է, — այսինքն հի, մեն, ճե, ղաթ, ինչ որ է:\n\nԹարսից էլ կարդում եմ. մարդը էլ ավելի զարմանում է:\n\n— Մյուս դասերդ էլ մի՞տդ են, մոռացե՞լ չե՞ս, — ասում է:\n\n— Չէ, մոռացած չեմ, — ասում եմ:\n\n— Ասա՛, — ասում է:\n\nԷն էլ առանց շունչ քաշելու զվը՛ռ զվը՛ռ ասում եմ:\n\n— Թարս կարդա, — ասում է:\n\nԹարս էլ կարդում եմ: \nՄարդու երեսը մեկ տեսակ կլինի: \nԾոցից ժամացույցը հանում է, նայում է — մինչև կեսօր էլի ուղիղ մեկ ժամ է մնում:\n\n— Մինչև դպրոց արձակելը պնակիտդ վերջացնել կարո՞ղ ես, — հարցնում է: \n«Տեսնեմ, գուցե կկարողանամ», — ասում եմ:\n\n— Է՛, գնա սովորիր, ասում է, ու սկսում է մյուսների դասերը նայել: \nՃիպոտն ու ֆալախան տեղերից շարժվում են ու իրենց շնորհքը ցույց են տալիս: \nՏղաների ճիչ ու աղաղակների, լաց ու գոչումի մեջ ես մնացած բոլոր գրերն էլ սովորում, վերջացնում եմ այբ սե =\tաս, վեվ այբ =\tվա, ասվա, ծա ինի մեն=\tծիմ =\tասվածիմ, էդ էլ կապում եմ, բոլորովին պատրաստ գնում նորից վարպետիս առջև կանգնում, էն էլ պատասխանում եմ: \nՄարդու լեզուն պապանձվում է, խոսք չի կարողանում ասել, և մենակ էս է ասում. «Մարտիրոս, մեկ օր դու մարդ պիտի դառնաս»:\n\nՈւրախ-ուրախ տուն եմ գնում և տեղն ու տեղով մամայիս եմ պատմում: \nՄամաս սրտի ուրախությունից հա՛յ-հա՛յ ճաքվում է կինամարդը, ինքն իրեն բռնել չի կարողանում ու իսկույն գնում է հարևանների մոտ և ասում է թե` էսպես, էսպես որդի ունեմ, ու իմ պատմածի վրա տասնապատիկ իրենից է ավելացնում, հնարում թե` կես ժամվա մեջ որդիս էնպես բան է սովորել, որ տիրացուի չափ, գուցե ավելի էլ գիտի, ես ինչ գիտեմ, շտե, հոգևոր կառավարությունից ուրար պիտի տան ինձ ու, առաջնորդը ինձ գրագրության համար իրեն մոտ պիտի վերցնի ու, ասում է շտե, բան չունես. կինամարդ չէ՞, մայր չէ՞, սրտի մուրազները եղած պրծածի պես ասում է, պատմում է մի կողմը քաշվում:\n\nԲայց պապաս մեկ անգամից չհավատաց. «Սուտ է ասում շան ցնգածը», — ասաց, երբ որ մամաս նրան էլ պատմեց իմ հրաշքները: \n«Այբուբենը ծայրեծայր վերջացնելու համար քիչ-քիչ երեք ամիս պետք է, էն էլ սուր մտքով տղի համար: \nԷդ որ մենք արհեստավոր ենք` ասենք գրի երեսը տեսած չե՞նք, ի՞նչ. մենք էլ խո երեխա ժամանակներս վարպետի մոտ գնացել ենք: \nՄեկ երկու անգամ ֆալախայի համը չառած` լսվա՞ծ բան է, որ տղան այբբենը վերջացնի: \nՊարծենում է, շտե, բոլ-բոլ սուտեր է փչում, դուն էլ կանխիկ փողի տեղ ես ընդունում: \nՆա գիտե, թե ես կծուլանամ վարպետի մոտ գնալու և սուտը բռնելու: \nԳիր կարդալը հանա՞ք է կարծում, ի՞նչ է…\tԱփսո՛ս, ափսո՛ս, մեկ քերական չկա, որ կարդալ տայի ու սուտը բռնեի: \nՀետո դարձավ ու ասաց. «Հածե՛, էն տված գիրքս ի՞նչ արիր, մո՞տդ է»:\n\n\n\n\n\n\nԵս Նարեկը հանեցի քիսայիցս, իրեն տվի ու ասի` վարպետը ասաց, որ էս կարդալը դեռ վաղ է, դեռ քերական պիտի վերջացնեմ, հետո սաղմոս, մյուսներն էլ շտե իրենց կարգով:\n\nՊապայիս վրայից նկատելի էր, որ կամաց-կամաց սկսել է հավատալ, որովհետև տեղից ելավ, գտակը առավ, դուրս գնաց ու մի քիչ ժամանակից հետո ետ դարձավ ձեռքը մի բարակ գիրք բռնած. «Ահա՛ քեզ քերական, ասաց, զգույշ եղիր, չկեղտոտես, չպատռես, թե չէ` կաշիդ կպլոկեմ. երեք շահի եմ տվել մանրավաճառ Սարգսին»: \n«Մեր ժամանակները — չգիտեմ հիմիկ ինչպե՞ս է — գիրքը, թուղթը, գրիչը, թանաքը մանրավաճառների խանութում կծախվեր»:\n\nՔերականը որ ձեռք առա, ախորժակս բոլորովին կորավ. առավոտվանից բան կերած չէի, բայց սեղանին բերանս բան դնել չկարողացա, խելքս միտքս վարպետիս տանն էր, ֆալախայի, ճիպոտի վախը սրտիցս դուրս էր ելել:\n\nՎարժատուն որ գնացի, դեռ տղաները հավաքված չէին, վարպետս էլ պարտեզ դուրս էր եկել — ահա էդ տեղերը, ասաց ու մատով ցույց տվեց զինջիրմեյիս ծառի տեղը — բոլթա կտար: \nԻնձ որ տեսավ` «Հածե, ինչո՞ւ էդպես շուտ ետ դարձար, հարցրեց, կերակուր չկերա՞ր, ի՞նչ»: \n«Չէ, կերա» ասի: \n«Է՛յ, մի քիչ էլ հանգստանայիր դեռ», ասաց: \n«Հանգստացա» ասի: \n«Լավ, ասաց, ուզում ես` էստեղ խաղա, թե չես ուզում` գնա սենյակը նստիր»: \nՔերականս ցույց տվի իրեն. «ահա՛, պապաս առավ», — ասի: \n«Լավ, — ասաց, տղաները որ գան` կսովորես»: \n«Չէ՛, ես հիմա եմ ուզում սովորել: \nԴաս տուր ինձ», ասի... «Ի՛, ասավ, ինչո՞ւ էդքան շտապով: \nՉլինի շուտով սովորել, խալֆա լինել ես ուզում, որ ինձպես երեխաներ կարդացնես», — ասաց հանաք անելով: \nԵս բան չասի, սուս կեցա, որովհետև իսկի մտքովս անցած չէր վարժապետ կամ տիրացու կամ տերտեր լինել. էնքան ուզում էի` մամայիս, հարևանների առջև պարծենամ թե` նայեցեք վրաս, ես ինձ համար մեկ բան եմ: \nԵրեխությո՛ւն, էնպես չէ՞:\n\nՎարպետս ձեռքիցս առավ քերականս, մեկ երեսը դարձրեց — էն արդեն պնակիտի վրա սովորել էի. «ահա քեզ դաս», — ասաց ու` այբ խե չա, բեն ծա պեն դասը տվեց. «գնա սերտի՛ր, ասաց, երեխաները որ հավաքվեն ես էլ որ տեղս նստեմ, դասդ կպատասխանես»:\n\nԳնացի սենյակ, տեղս նստեցի ու սկսեցի կարդալ: \nԻ՞նչ տեսնեմ, իսկի դժվար չէ եղել, էլի նույն այբ-բեն-գիմ-դան էր. էդ էլ շուտ սովորեցի: \nՎարպետս դեռ պարտեզումն էր, զաֆռանգի տերևներն էր փետում ու մեկ տուփի մեջ շարում: \nԳնացի մոտը, «դասս գիտեմ», — ասի: \nՄարդը ապշեց, բայց բան չասաց, առանց մեկ սխալի դասս ծայրեծայր պատասխանեցի: \n«Լա՛վ, ասաց. այժմ էս առ` այբ ժե ճե ռա, բեն ինի մեն սե, ինչ որ է»: \nՆորից գնացի տեղս. աչքի անցկացրի նոր դասս, տեսնեմ` էն էլ հեշտ է եղել, էլի իմ գիտցածս այբբենգիմդան է, էնքան որ գրերը մեջեմեջ շարված են: \nՆորից գնացի վարպետի մոտ, դասս լավ պատասխանեցի: \nԻ՞նչ խոսքս երկարացնեմ, դեռ տղաները նոր էին սկսել հավաքվել — սուտ ասած չլինեմ — գուցե տասը դաս պատասխանեցի ու հասա ա-փե-նե-զերին, ու մինչև երեկոյան զանգերը գրեթե գրքի կեսը անցա:\n\nՊապայիս ասի, պապաս չհավատաց, կարծում էր թե սուտ էի ասում. բայց երևում էր, որ սկսել էր արդեն ավելի ինձ սիրել, վրաս տաքանալ: \nՈ՞վ գիտե, գուցե մարդը — Աստված ողորմի հոգուն — միտք էր անում. «էս լակոտի ասածի քսաներորդ մասն էլ ղորթ որ լինի, էլի վատ չէ»: \nՄամաս խո խեղճը տեղ չի գտնում նստելու, սրտի խնդումից ինչ անի չանի, իսկույն իր տոնական մետաքսե շորերը քանդում է ու ինձ համար ս. Գևորգի օրվա գեղեցիկ շոր է ձևում, տատս էլ իր ծածուկ սնդուկից հանեց մեկ թանկագին թաշկինակ, գույնը վարդի պես կարմիր, վրան` սիրամարգի պոչի պես կանաչ-կապույտ նախշերով, ու ինձ փողպատցու բաշխեց. պապաս էլ խոսք տվեց, որ վաղը առավոտյան կանուխ բազար գնա, վարտիքացու կապույտ նանկա առնի ու մեկ ջուխտ դեղին սափիանե կոշիկ գնի:\n\nՄարդուս լեզուն կարո՞ղ է սրտի խնդումը խոսքով մեկնել…\tկհավատա՞ս, էն րոպեին ինձ մեկը թագավորություն տար — ադամորդու համար դրանից լավ էլ ի՞նչ բախտ կա. — ես էնքան ուրախ չէի լինի, ինչքան որ էն երեկոյան ուրախ էի…\tՎերջապես, մյուս օրը մինչև կեսօր քերականս ծայրեծայր ավարտեցի ու բերի պապայիս տվի, «ահա, պապա, ասի, անվնաս հանձնում եմ քեզ քերականս, ասի, էլ ինձ պետք չէ, հիմա կարգը եկավ պստիկ սաղմոսին»:\n\nՊապաս որ լսեց, ապշած, բերանը բաց մնաց: \n«Հածե՛, ղո՞րթ ես ասում»: \n«Ապա սուտ պիտի ասեի՞, ի՞նչ», ասի: \n«Հանաք ես անում, շան ցգնած»: \n«Ինչո՞ւ հանաք պիտի անեմ, ասի պարծենալով, չես հավատում, գնա վարպետիս հարցրու»:\n\n«Հայդե, էրթանք» — ասաց մարդը — Աստված ողորմի հոգուն — ու գդակն առավ, շտապ-շտապ գնաց, ես էլ ետևից գնացի: \nԵրբ որ վարպետիս տունը մտանք. «բարև՛, վարպետ, — ասաց, — ղո՞րթ է սրա ասածը թե` երեկ ու այսօր հա՛մ պնակիտը վերջացրել է, հա՛մ էլ քերականը»: \n«Հա, ասաց Մկրտիչ վարպետը, ղո՛րթ է ղո՛րթ, հիմա նրա համար մեկ պստիկ սաղմոս պիտի գնես, էլի մեկ դաստա թուղթ, որովհետև, մեր կանոնով, քերական կարդացող տղան դեռ գիր չի գրի, բայց պստիկ սաղմոսը որ սկսի, գրելուն էլ պետք է սովորի: \nԷսպես է մեր կանոնը: \n«Հա՛, թանաք ու գրիչ էլ առ ու տուր իրեն, դրանք էլ պետք են գրելու համար»:\n\n«Հա՛յ, շան կաթ կերած, ասաց պապաս սրտի ուրախությունից, ա՛յ, ապրե՛ս, Մարտիրոս, ապրե՛ս, մեռնելը կկարծեի, էդ տեսակ իմաստուն եղածդ չէի կարծի… «Տիրացու ախպեր, դարձավ նա վարպետիս, խեղճը ասում էր, ասում էր, ես չէի հավատում. մի՛ ասիլ, որ ասածը ղորթ է եղել: \nՀա՛յ, մայրդ մեռնի, էսպիսի էլ զարմանալի բան... \nՀիմա, վարպետ, ախր քեզ էլ մեկ բանով շնորհակալ պիտի լինե՞նք, թե չէ…»: \n«Է՛յ, ինչ, — ասաց վարպետը սուտ մուտ քաշվելով, — առջևներս օրեր շատ, մեկ օր հալբաթ ամեն բան իր կարգը կգտնի... «Կարգս ո՞րն է, հենց էստեղից ուղղակի ոսկերչի մոտ պիտի գնանք, մեկ տեսոք արծաթե մատանիք պիտի պատվիրենք»: \n«Ի՞նչ ես էսպես վռազում... դե... \nԱստուծով... տեսնենք... գուցե...»: \nՄարդը սրտի ուրախությունից խելքն ու գլուխը կորցրել էր:\n\nԻնչպես որ ասել էր, էնպես էլ արավ պապաս. իսկույն գնաց ոսկերիչ Մելքոնի մոտ, մեկ հաստլիկ, վրան կնիքով մատանիք առավ, հետո գնաց մանրավաճառ Սարգսից մեկ պստիկ սաղմոս գնեց, — հետն էլ պարծեցավ մամայիս պես, մեկի վրա տասը ավելացնելով, և տուն բերեց: \n«Ահա քեզ պստիկ-սաղմոս, — ասաց, — բայց շա՛ն երես, տե՛ս, շուտ չպրծնես, թե չէ` փողս գրքիդ հերիք կանի՞», — ասաց հանաք անելով: \nԻսկույն գիրքը ձեռքս առա, բաց արի և սկսեցի ինձ համար կմկմալով կարդալ: \nՍկզբում մի քիչ դժվար երևացին վանկ-վանկ չգրած խոսքերը, բայց կարդալով` բավականին ընտելացա ու մինչև կերակուրի պատրաստ լինելը` գիրքը ձեռքիցս վար չդրի:\n\nԿեսօրից հետո որ վարպետիս մոտ գնացի, փքված հպարտ-հպարտ` վարպետիս մոտեցա, էն արծաթե մատանին ձեռքը տվի, «պապաս բարև արավ, ասի, էս էլ քեզ ղրկեց, բա՛րի վայելես: \nԷս պստիկ-սաղմոսն էլ ինձ համար առավ», ասի: \n«Շեն կենա, ասաց վարպետս ու մատանին մատին հագավ ու ինձ էլ նոր առած գրքից դաս տվեց, էս մի քիչ դժվար կլինի, ասաց. բայց որ աշխատես, կամաց-կամաց կվարժվես»:\n\nԳնացի, տեղս նստեցի ու սկսեցի կարդալ. չորս անգամ որ ետև ետևից կարդացի դասս, համարյա թե բերան սովորեցի: \nԵկա վարպետիս առջև, էն տերտերի եղանակով «երանյալից» որ կարդացի, մարդը բոլորովին ապուշ կտրվեց, բերանը բաց մնաց: \nԵրկու դաս որ էլի պատասխանեցի. «Հերիք է, ասաց վարպետս, հիմա թուղթ առ, ծալիր, տետրակ կարիր, բեր ինձ, քեզ համար տողեմ, օրինակ էլ տամ, որ գրես»: \nԷնպես էլ արի: \nԲայց գրածս կարդալուս պես շնորհքով չէր, զ, ղ, շ, չ, ո, ս, խիստ չարչարեցին ինձ. օրինակին որ նայում էի, կարծես հեշտ կերևային, բայց երբ գրիչս ձեռքս առա ու սկսեցի գրել, մատիս տակից ուրիշ տեսակ բաներ էին դուրս գալիս, օրինակին իսկի չէին նմանում: \nՄեկ էլ էս, որ առաջին անգամից իսկի չէի կարողանում տողի վրա ուղիղ գրեի. կամ գրիչս էր դեպի վեր գնում, գրերս վերևի տողերին էին կպչում, կամ էնպես ցած էր գնում, որ ներքևի տողին էին հասնում: \nՀազիվհազ մեկ երես բան գրեցի հա՛յ-հա՛յ երեկոյան զանգի ժամանակները, տետրակիս երեսին հինգ-վեց տեղ թանաք էր թափվել, տեղտեղ էլ գրածիս վրա երեսիս քրտինքն էր կաթել, թանաքը փռվել էր, ուրիշ տեղ էլ թաց-թաց գրածս թևովս ջնջել էի, վերջապես ջնջոցի պես մեկ կեղտոտ բան տարի ցույց տվի վարպետիս: \nԳրածս տեսավ թե չէ` վարպետս կարծես ուրախացավ: \n«Ապա՛, ջանս, դու կարծում էիր թե գրել-կարդալը հե՞շտ բան է. չէ, բալաս, էդ հեշտ, շուտով վերջացնելու բան չէ. մենք մինչև էս տեղը հասել ենք, գիտե՞ս ինչեր ենք քաշել: \nՏղան մինչև մեկ դույլ թանաք չթափի ու երեսուն դաստա թուղթ փչացնի, լավ գրել կսովորի՞: \nԳրելը կարդալու պես հեշտ չգիտենաս. կարդալը ի՞նչ բան է որ, նրանից էլ հեշտ բան կա՞ որ, քոռ նանիս էլ լավ վարպետի մոտ տաս, կարդալ կսովորի: \nՇնորհքը գրելն է»: \nՏղաներն այնպես բարձր-բարձր ծիծաղեցին վրաս, որ ամոթից աչքս մութ կոխեց, սիրտս լցվեց, սկսեցի հեկեկալով լաց լինել: \n«Հա՛ծե, ինչո՞ւ ես լաց լինում, — ասաց վարպետս, — ո՛ւյ, մեծասիրտ տղա ես եղել: \nԷդպես հպարտ եղածդ չգիտեի: \nԵս քեզ մեկ խոնարհ տղա գիտեի, մի ասիլ որ փորիդ մեջ չար սատանա ես ունեցել…\tՀածե, ապո՛ւշ, դու ե՞րբ ես լսել, որ մեկ տղա առաջին անգամից գրիչը ձեռքը առած չառած` պարզ գրի: \nԷդ դու կարծում ես, թե քերականը որ լըպռ լըպռ կարդացիր պրծար, ամեն բան էլ էդպես շուտով պիտի սկսես ու վերջացնե՞ս: \nՉէ, ջա՛նս, գրել-կարդալը էդքան հեշտ բան չէ: \nՀեշտ բան ուզում ե՞ս — գնա գետինը փորիր, ջուր կրիր, ժամի դռանը մուրա — շտե քեզ հեշտ արհեստ, իսկ գրել կարդալը հեշտ արհեստ չէ: \nԴու շատ քիթ վեր չքաշես, որ պստլիկ քերականը շուտով վերջացրիր: \nՔերականը ի՞նչ հորս ցավն է որ, էն դեռ գրել-կարդալուն առաջի երեսն է: \nՄեկ տեսնենք` պստիկ Սաղմոսն էլ վերջացրու` մեծ-սաղմոսը սկսիր, մեծ-սաղմոսը վերջացրու ժամագիրքը սկսիր, էն էլ որ վերջացնես` ավետարանը ձեռքդ առ, էն էլ որ վերջացրիր` Նարեկը կարդա, էն էլ կարդացիր` հետո Չամչյան կա, Չամչյանից հետո տրամաբանություն կա, տրամաբանությունից հետո` ճարտասանություն կա կարդալու, էն էլ կարդացիր. ո՞ր մեկն ասեմ, նրանց տեղը շա՛տ…\tՀապա՛, պարոնս, դու ի՞նչ գիտեիր»…\nՏղաները նորից վրաս ծիծաղեցին, ես նորից ամոթով մնացի:\n\nՄինչև էս օրս հասկացած չեմ, ինչո՞ւ էսպիսի խոսքեր ասաց վարպետս: \nՀոգիս վկայում էր, որ ես վատ, անպիտան, անպետք աշակերտ չէի, էդ կծու խոսքերին, էդ ծաղրին արժանի չէի: \nԷն էլ լավ գիտեի, որ ընկերներս ո՛րը, մյուսներին նայելով, ո՛րն էլ նախանձից էին ծիծաղում վրաս, բայց վարպետիս էդպես հետս ժաժ եկածը չհավանեցի, դժվարս եկավ: \nԻսկ նա չգիտեր, թե ես իրեն ինչպես սիրել էի, էս սուրբ ժամը վկա որ — ասաց, մատովը Լուսավորչի զանգատունը ցույց տալով, պապայիդ մամայիդ մեռցրու` ասեր, կմեռցնեի, էնպես էի սիրել էդ անպիտան մարդուն: \nՔեզ ի՞նչ ասեմ, էդ մարդը առաջին եկած օրս, առանց պատճառի առներ, վար կոխեր ինձ, ոտքիս ֆալախա զարներ — էնչափ սիրտս ցավեցրած չէր լինի, ինչպես որ էդ խոսքերովը... \nԴու ի՞նչ կասես, հա՛յ-հա՛յ հիսունհինգ տարի կլինի, դեռ մտքիցս ելած չէ…\tՄեկ-մեկ ժամանակ միտք եմ անում` չլինի՞ թե նախանձ էր…\tմյուս կողմից էս էլ կասեմ` դեռ ի՞նչս էր տեսել, որ նախանձեր... \nՍուտ չէ, ղորթ է, երկու օրվա մեջ ես էն արի, ինչ որ գուցե ուրիշները երկու տարվա մեջ չէին անի, բայց ինչպես որ վարպետն ինքն էլ իր բերանով ասաց, իմ արածս դեռ գրել-կարդալու առաջին երեսն էր, էնտեղ գուցե՛ դեռ հազար երեսներ մնացել էին` մեկ մեկուց դժվար...\nԷդ չար սահաթին իմ և վարպետիս միջից սև կատու անցավ. հոգիս զգաց, որ կամ ես էդ մարդու գլխին խաթա պիտի բերեմ, կամ` նա իմ գլխին... \nԱ՛խ, հայ վա՛խ, ինչո՞ւ էն երեկոյան, տուն որ գնացի, էդ ամեն բանը տեղովտեղով հորս-մորս չասի, որ նրանք քաշեին առնեին ինձ նրանից ու մեկ ուրիշ վարպետի տային... \nԲայց սուս կեցա, մարդու բան չասի, դարդս սրտիս մեջ խորունկ թաղեցի. հետն էլ թաղեցի իմ բախտս ու ջահել արևս...\nԿարճ ժամանակից պստիկ-սաղմոսն էլ վերջացրի. պապաս մեծ սաղմոս առավ, մեկ ամսից էն էլ պրծա, ձեռքս ժամագիրք առա կարդալու, երկու-երեք ամսից ժամագիրքն էլ պրծա` ավետարանը սկսեցի: \nԷդ միջոցին գիրս էլ կամաց-կամաց կարգի ընկավ, էնպես որ եթե իմ ու վարպետիս ձեռքը կողքե-կողք չդնեիր ու մեկ լավ չնայեիր, գուցե շատ տարբերությունն էլ չգտնեիր:\n\nԱնցավ էսպես մեկ տարի: \nԵս արդեն Նարեկն էլ պրծել էի, Չամչյանի քերականությունը սկսել: \nՎարպետս միջից տեղ-տեղ կարդալ կտար, ինչպես որ սաղմոսն ու ավետարանը, տեղ-տեղ էլ բերան սերտել կտար, բայց իսկի խելքիս չէր պառկում, թե դա ի՞նչ տեսակ բան է... \nԽոսքի վրա` ի՞նչ ասել է` «փառք, փառքի, ի փառե, զփառ», ի՞նչ ասել է էդ, դրա բուն միտքն ի՞նչ է, ի՞նչ է ուզում ասել, ի՞նչ է ուզում հասկացնել, ի՞նչ է ուզում սովորեցնել, այսինքն ուզում եմ ասել թե` դրա օգուտն ի՞նչ է: \nԷլի սաղմոսը, ժամագիրքը, ավետարանը կարդալիս գիտեի, որ աղոթք են. ես էլ որ չհասկանամ, միտք էի անում, Աստված կհասկանա հո և իրեն տված փառաբանություններս ընդունելի կլինեն հո՛: \nԲայց այդ Չամչյանի միջի «փառ, փառի, զփառեն» իսկի բան չհասկացա — հիմա էլ չեմ հասկանում, գուցե էնպես էլ չհասկացած պիտի մեռնեմ: \nԻնքս ինձ միտք եմ անում. «կամ էդ մեկ անպետք դատարկ բան է, դրանցից մարդուն ոչ մի օգուտ չկա, կամ դրա միտքը վարպետս ինքն էլ չգիտի»:\n\nՄեկ օր, ինչպես կլինի` որ վեր եմ կենում, վարպետիս ասում. «էդ քերականությունից, — ասում եմ, — մարդ ի՞նչ է սովորում», ասում եմ: \n«Էդ քո խելքի բանը չէ, — ասում է, — երբ կմեծանաս, ասում է, էն ժամանակ կիմանաս», ասում է: \n«Թե որ — ես էլ դառնում եմ իրեն ասում — թե որ մեծանալուցս հետո պիտի հասկանամ, — ասում եմ, — ավելի լավ չէ՞ որ, — ասում եմ, — թող դեռ մեծանամ և հետո սովորեմ. չհասկացած բանը սովորելը ի՞նչ շահ», ասում եմ: \n«Էստե՛ղ արի, էստե՛ղ» ասում է վարպետս: \nՄոտն եմ գնում: \n«Ձեռքիդ ափը բաց արա», ասում է: \nՎախենալով, բայց էլի բաց եմ անում ափս... \nՄեկ խփում է էն ճիպոտով, մեկ էլ է խփում. «շտե քերականությանն մեկնությունն ու օգուտը. հիմա հասկացա՞ր: \nԳնա տեղդ նստի և մեկ էլ խելքիդ կտրած չկտրածը դուրս չտաս…»:\n\nԱփս գնդակի պես ուռեց, կապույտ հետքերը չորս-հինգ ամսից հազիվ անցան, շաբաթներով չէ թե գրել, մեկ ասեղ էլ չէի կարող վերցնել — էնպես կսկծում էր ձեռիս ամեն մի պճեղը: \nԷլի սուս կեցա, պապայիս, մամայիս բան չասի: \nՀարցրին. «Ինչո՞ւ ձեռդ ուռել է», ասի թե` «վարպետիցս ետ գալու ժամանակ ոտքս քարին դեմ ընկավ, սայլի ճանապարհի վրա գլորվեցի, էդ միջոցին մեկ սայլ մատերիս վրայով անցավ»:\n\nԿես տարուց հետո քերականությունն էլ ծայրեծայր վերջացրի, հերթը հասավ տրամաբանությանը. բայց էդ գիրքը մանրավաճառի մոտ չգտնվեց, եղած չեղածը քաղաքի մեջ մեկ հատիկ կար, էն էլ Օ...օղլուի մոտ էր: \nԿամա ակամա պիտի Ստամբոլից ապսպրվեր: \nՄինչև որ գիր գրեցինք, փողը ղրկեցինք, մինչև որ էդ տրամաբանաթյունը ձեռներս հասավ, անցավ կես տարի: \nԷդ միջոցին ես մեկ անգամ էլ ծայրեծայր քաղվածք արի Չամչյանի քերականությունը:\n\nԵս գիտեի թե տրամաբանությունը որ գա էդ, անօգուտ «փառ, փառի, փառու, փերեալ եմ, փերեալ ես, փերեալ է» դերբայից, կոչական, ածական, իգական-ից կազատվեմ: \nԲայց երբ տրամաբանությունը ձեռքս առա ու սկսեցի երես երեսի ետևից բերան սերտել` էն ժամանակ տեղով հասկացա, որ գրել-կարդալը հեշտ արհեստ չէ եղել ու մեկ երկու տարվա մեջ չի վերջացվի: \nԴժվարը էն չէր, որ օրը կամ երկու կամ երեք երես բան բերան անեի, էդ դատարկ բան է. էն ժամանակ էնպես սուր միտք ունեի, որ ավետարանից կամ աստվածաշնչից գլուխ-գլուխ բերան սերտելը ինձ համար մի գավաթ ջուր խմելու պես մեկ բան էր: \nԴժվարն էն էր, որ բերանս կբլբլար, գլուխս չէր մտնում, չէի հասկանում — հիմա էլ էդպես է հո՛ — բայց էն ժամանակները մեջս ուրիշ կրակ կար, մեկ անկշտում ծարավ կար նոր-նոր բաներ իմանալու, ամեն բանի իսկը գիտենալու, խոսքի վրա` ինչո՞ւ մեր ձմեռը բուք ու սառնամանիք է, իսկ Երուսաղեմում — մղդսիների ասելով — իսկի ձմեռ չկա. ինչո՞ւ մեր տեղը ամառը տաք է, իսկ Սիբիրի կողմերը, դեռ էն կողմերն էլ, ասում են թե` ամառ բոլորովին չի լինում, տարին-տասներկու ամիս ձմեռ ու բուք է, ինչո՞ւ գարնանը կռունկները, վայրենի սագերը, արագիլները հարավից դեպի հյուսիս են գնում, ինչո՞ւ աշնանը էլի նորից ետ են դառնում, ինչո՞ւ ծովի ջուրը աղի է, ինչի՞ց է գոյանում փայլակն ու կայծակը, ձյունը, անձրևը ու կարկուտը. ղորթ է՞ էդ ծեր մարդկանց ասածը, թե ամպը Եղիա մարգարեի սայլի ակերից է գոռում, ինչպե՞ս են գործում փարչան, մախմուրը, ինչպե՞ս և ինչից են շինում էս մեր պատուհանների ապակին... հարցնելու, իմանալու, սովորելու բան շա՛տ, ո՞ր մեկը ասեմ... բայց ո՞ւմից իմանայի, ո՞ւմը հարցնեի, ի՞նչ հնարով սովորեի... \nԵրևի, ինքս ինձ միտք էի անում, կա էնպիսի մարդ, որ էդ ամենը գիտի, կա էնպիսի գիրք, որտեղ էս ամենը գրված է, բայց որտե՞ղ գտնեմ էդ մարդուն, ո՞ւր է էդ գիրքը, ծովի ո՞ր անդունդից հանեմ... \nՄեկ էլ` որ գիրքը գտնեի` ի՞նչ օգուտ, որ հասկանալու չեմ, որովհետև էնքան գիրք որ համարյա թե ամենն էլ բերան սերտեցի, ինչպես կասեն` հում-հում կերա ու միջից բան չհասկացա, էն գրքից էլ ի՞նչ պիտի հասկանամ... \nԿա՞ արդյոք աշխարհքիս երեսին էնպիսի մի մարդ, որ կարողանար ինձ գիրք հասկանալ սովորեցնել... \nԹե՞ ամենքն էլ ինձ պես գիրքը չհասկացած բերան սովորել են և հետո անունները իմաստուն, վարպետ, տիրացու, վարժապետ է եղել:\n\nԷսպիսի մտածմունքների մեջ էի գիշեր-ցերեկ... \nՀալվում էի, մաշվում էի... չորս կողմս մեկ խելոք մարդ չկար, որ սրտիս դարդը առջևը ոթեի, որ էս կասկածները կա՛մ հաներ մտքիցս, կամ մեկ ուրիշ ճար ցույց տար: \nԱռավոտյան անկողնից վեր կկենայի, մամայիս կտեսնեի, երեկոյան աչքիս առջև միշտ պապաս էր. էդ ողորմելիներից ի՞նչ պիտի հարցնեի, ի՞նչ պիտի սովորեի: \nՄամաս-Աստված ողորմի հոգուն — սիրտս շահել որ ուզենար, կառներ ձեռքով փախլավա, խուռապիա, տեսակ-տեսակ հալվաներ կեփեր, կդներ առջևս, կարծում էր, թե դրանով ինձ մեծ բախտի հասցրեց. էն ասենք` խեղճի ձեռքից ավելի ի՞նչ կգար: \nՊապաս էլ-Աստված հոգին լուսավորե — բերանից կկտրեր ու ինձ համար գրքի, թղթի, գրչի փող չէր խնայի– խեղճ մարդու վաստակածը քանի՞ կոպեկ էր որ — նա էլ կարծում էր, թե դրանից ավելի որդի սիրել չի կարելի, հետո երկուսն էլ զարմանում էին, թե ինչո՞ւ ես ժամանակ-ժամանակ սրտիս նեղությունից հայ-հայ միսս եմ ուտում…\nԷսպիսով կես տարի էլ անցավ:\n\nԳարնան ժամանակներն էր: \nՄեկ օր առավոտյան վաղ վարժատուն գնացի: \nՎարպետը պարտեզում փոս էր փորում, հենց էնտեղ, որտեղ բանվորդ էս րոպեիս փորում է, և ուզում էր մի ազնիվ ծիրանի ծառ տնկել, նրա կնիկն էլ պատի մոտ մաղադանոս, թարխուն ու տեսակ-տեսակ ուտելու կանաչեղեն էր որոնում: \nՄոտեցա ու` «Վարպե՛տ, — ասի, — հոգնել ես, ինձ տուր բահը, քիչ էլ ես փորեմ»: \n«Առ», — ասաց, տվեց ինձ բահը, ու ինքը գնաց շուշանների, կակաչների, սմբուլների վրայի հողը շուռ ու մուռ տալու, որ ջահել տերևները դուրս գան: \nԷդ միջոցին հարևանի դռնակից մի կինարմատ գլուխը ներս խոթեց. «հաքա՛, Անուշ, էստե՞ղ ես», հարցուց: \n«Հա, էստեղ եմ», — ասաց տանտիկինը: \n«Էստեղ արի մեկ րոպե, բան պիտի ասեմ», — ասաց հարևանի կնիկը: \n— Գալիս եմ, գալիս, ասաց յանկան ու շտապով բերեց դաբախով կանաչեղենը, վրան էլ մեկ սիրուն, ճերմակ ոսկորե կոթով չախու ու դրեց փոսի ափին և ասաց ինձ. «փոսը որ փորես պրծնես, էդ դաբախը խոհանոց կտանես», — ասաց ու շտապով վազեց դեպի դռնակը: \n«Էս ի՞նչ սիրուն դանակ է», — ասի ու էլի իմ բանս եմ շարունակում: \nՓոսը փորեցի պրծա, բահը դրի փոսի ափին ու ինքս գնացի սենյակը դասս սերտելու, մտքիցս բոլորովին ելավ կանաչեղենով դաբախը խոհանոց տանելը:\n\nԱնց է կենում ժամ-ժամուկես: \nՄեկ էլ տեսնեմ յանկան, լեղին պատռած, ներս է մտնում: \n«Հա՛ծե, Մարտիրոս, — ասում է, — դաբախը խոհանոց չտարա՞ր», — ասում է: \n«Չէ, յանկա, ասում եմ, մտքիցս ելավ, ասում եմ, — էս րոպեիս կբերեմ»: \nԳնում եմ դաբախը առնում ու տանում տալիս յանկային: \n«Չախուն ապա որտե՞ղ է», — ասում է: \nԱյն ժամանակ մենակ նկատում եմ, որ դանակը չկա: \nՎազելով գնում եմ պարտեզ, փոսի մեջ եմ նայում, բերանի հողն եմ շուռ ու մուռ տալիս, քրքրում, անցած ճանապարհս եմ տնտղում, դես ու դեն ընկնում — դանակը չկա: \nԳալիս եմ յանկայիս մոտ, էսպես-էսպես բան է, ասում եմ, դանակը կորել է, ասում եմ: \n«Ի՛, — ասում է, — իսկի էդպիսի բան կլինի՞, ասում է. իսկի լույս ցերեկով ահագին դանակը կկորչի՞, ասում է, քորո՞ց է, կեռի՞կ է, ի՞նչ: \nՇուտով գնա գտիր, թե չէ գլխիդ էնպիսի բան կբերեմ, որ մինչև սև հող մտնելդ չմոռանաս»: \nԱսաց էլ, արավ էլ անօրեն անհավատալի կինամարդը:\n\nՄեկ էլ գնացի պարտեզ, ամեն ծակ ու ծուկ փնտրեցի, ամեն քարի, տերևի, ճյուղի տակ նայեցի, չկա, չկա ու չկա էդ դանակը, ոտով գլխով կորավ, գետին մտավ: \nՆորից գնացի խոհանոց. «Յանկա՛, ասի, ամբողջ պարտեզը քրքրեցի, տեղ չմնաց, որ չնայեի, հոգնեցի, բայց չախուն չգտա... \nԻ՛նչ ուզում ես արա»… «Թե դու չգտար, ես կգտնեմ, ասաց, ու էնպես խոժոռ աչքով նայեց վրաս, որ կարծես կանգնած տեղս հում-հում ուտել էր ուզում ինձ: \n«Է՛յ, գտիր, տեսնեմ` ինչպես ես գտնում», ասի սիրտ ելած: \nԱսի ու դուրս եկա խոհանոցից:\n\nԿատաղած երեսով վազեց կինամարդը վարպետիս մոտ: \nԻ՞նչ խոսեցին, չգիտեմ: \nՎարպետը մնաց սենյակում, կնիկն էլ խոհանոց գնաց: \nԵրկու-երեք րոպեից երկու աշակերտ գդակները առան, փողոցի դռնից դուրս գնացին (ես դեռ բակում կանգնած եմ): \nԵրբ որ երեխաները փողոց գնացին, ես էլ մտա ներս ու տեղս նստեցի, սիրտս էլ էնպես վատ է, որ կարծես մահս եկել է. էս է` կմարեմ, սիրտս կանցնի: \nԸնկերներից մեկը կամացուկ ինձ ասաց, որ վարպետս պապայիս ետևից ղրկեց էն երկու տղաներին: \nՎախենում եմ, բայց չեմ երևցնում:\n\nԿես ժամ չանցած տղաները վերադարձան, պապաս էլ նրանց ետևից ներս մտավ: \nՎարպետս տեղից վեր կացավ:\n\n«Ես քեզ ձայն էի տվել, ասաց, որ որդուդ վատ, անազնիվ բնավորությունը աչքովդ տեսնես ու հասկանաս: \nԷս անպատկառին, էս անպիտանին — մատով վրաս ցույց տվավ — ինչքան կարողացա սովորեցրի, Աստծու առջև կարող եմ ասել, որ ոչ մեկ աշակերտիս էնպես սրտով կպած չեմ եղել, ինչպես էս լիրբ շանը: \nԻսկի սուտ ասած չեմ լինի, եթե ասեմ, թե հարազատ որդուս պես խնամք եմ ունեցել վրան…\tԲայց էսքան տարվա տանջանքիս փոխարեն որդիդ, էս հարամ-սատկելու տղադ ինչո՞վ վճարեց... \nԱկանջդ բաց արա ու մեկ լավ լսիր: \nՄեկ որ էս անզգամը ինձ չի հավանում, ինձ խենթ, բան չիմացող, իրենից ցած, անպետք մարդ է համարում. ղորթ է, բերանով չի ասում, բայց նշանով, աչքով ցույց է տալիս, էդ էն նրա շարժմունքից եմ նկատում: \nՄեկ էլ աշակերտներիս սիրտը ինձնից սառեցնում է. «Ի՞նչ է մեր վարպետը, ոչ մի բան չգիտի ինքը, ի՞նչ է գլխին մեկ ահագին խումբ աշակերտ հավաքել»: \nՇտե էսպիսի բաներ, էդ էլ ես վրայից, շարժմունքից, քիթ ու պռունգից նկատում եմ — չկարծես թե ականջովս լսել եմ, չէ, սիրտս իմանում է, որ էդպես պիտի լինի: \nՂորթ է, ապացույց բերել չեմ կարող — մեղքը ի՞նչ առնեմ — ինքս չեմ լսել, մարդ էլ չի ասել, բայց գիտես` որ ասածիս մեջ ոչ մի սուտ չկա: \nՎրա երեքն էլ էս, որ որդիդ գող-ավազակին մեկն է. էդ արդեն կարող եմ ապացուցել: \nԷսօր առավոտ որդիդ խիստ վաղ վարժատուն է գալիս, երբ որ հաստատ գիտի, որ էդ ժամանակ աշակերտները դեռ հավաքված չպիտի լինեն: \nԻ՞նչ է դրա պատճառը, մտքում վատ բան չունե՞ր, ով գիտի` ինչե՞ր էր միտքը դրել անելու իմ քնած ժամանակը տունս մտնել ուզեցել է, ինձ կամ կնկաս դեղ տալ ուզեցել է, ես ինչ գիտենամ, ախպեր. Աստված չեմ, որ սիրտը մտնեմ, մեջը եղածը տեսնեմ — թե՛ ադամորդու սիրտը, թե՛ ծովի անդունդը, երկուսն էլ մեզ համար մութ են. էս մեկ: \nԵս ինձ համար փոս էի փորում: \nՈրդիդ մոտ եկավ, աչքիս լավ մարդ երևալու համար` «տո՛ւր, — ասում է, — վարպետ, բահդ ինձ, դու հոգնել ես` ես փորեմ»: \nԴրան ո՞վ էր ասել` Աստված կսիրես, արի ինձ օգնիր: \nՀամարյա քսան տարի վարժապետություն եմ անում, էդ քսան տարվա մեջ քչից-քչից ձեռքիս տակից վեց հարյուր երեխա է անցել, իսկի մեկ անգամ եղած չէ, որ աշակերտներիցս մեկը գար ու ասեր, «Վարպե՛տ, բահդ տուր, փոս փորեմ»: \nԻնչպե՞ս է որ հենց Մարտիրոսն է ասում ինձ էդ խոսքը: \nԵթե արածը լավություն էր, էդ վեց հարյուր աշակերտներիցս ոչ ոք ինձ լավություն կամեցած չէ՞, ի՞նչ, բոլորն էլ ինձ թշնամի՞ էին, բոլորն էլ անազնիվ, վատ տղանե՞ր էին: \nԻսկ որդիդ նրանց միջից առաջինը եղավ, որ ասաց, «դու հոգնել ես, արի քեզ օգնեմ»: \nԱսել է, որ միտքը ծուռ էր. էս երկու: \nՆշանածս նրան տալիս է կանաչեղենով դաբախ ու ասում է` «իսկույն այս դաբախը տար, խոհանոց դիր»: \nԹե որ որդիդ լավ մարդ է, մտքի մեջ վատություն չկար, ինչո՞ւ իսկույն չառավ, չտարավ ու ժամերով գցում է գետնի վրա, ինչո՞ւ է էդպես անում: \nՄոռացա՞վ, կասես, բայց Մարտիրոսի սուր միտք ունենալը ես երկու տարուց ի վեր գիտեմ, էդ ինչպե՞ս է, որ ժամագիրք, ավետարան, քերականություն, տրամաբանություն ծայրեծայր բերան է սովորում` չի մոռանում ու մեկ ջուխտ խոսքը մոռանում է. իսկի հավատալ կարելի՞ է էդ բանին... \nԱսել է` որ «մոռացա» ասածը սուտ է, էդ մեկ դատարկ պատրվակ է. նա մոռացած չէ, այլ դիտմամբ էդպես արել է, մտքի մեջ վատություն է ունեցել: \nԷս քեզ երեք: \nՎերջ ի վերջո նշանածիս պապայից մնացած թանկագին ինգլիզի չախուն, որը երկուսս էլ աչքերիս լույսի պես սիրում էինք, դաբախի վրայից գողանում է, ո՞վ գիտի որտեղ է թաքցնում ու մեզ ասում է, թե կորավ: \nԻսկի էդպիսի բա՞ն կլինի, ախպեր…\tաշկարա բան է, որ որդիդ վաղուց մտքում դրել է էդ դանակը գողանալ, բայց առիթ ունեցած չէ, էսօր առիթը պատահել է, էլ ձեռքից բաց չի թողել: \nԵթե որդիդ գողանալու միտք ունեցած չէ, ապա ինչո՞ւ նշանածիս ասել է` «Էդ ինչ սիրուն դանակ է». երևի հավանել է որ գովել է, էդ ծծի երեխան էլ գիտի, որ գողը իր հավանած բանը կգողանա... \nՇտե ասելս էս էր: \nԱհա որդիդ, ահա՛ ես, դու եղիր մեր դատավորը:\n\nՊապաս տեղն ու տեղը սառավ. երեսը մեկ ձյունի պես սպիտակում էր, մեկ կրակի պես կարմրում էր. հա՛ իմ վրաս էր նայում, հա՛ վարպետիս: \nԻ՞նչ աներ խեղճ մարդը, հավատար` մեղավորը որդին էր. չհավատար` դանակի կորչելը շատ կասկածավոր բան էր:\n\n«Հածե, Մարտիրոս, ասաց ինձ, էս սհաթիս որտեղից ուզում ես` դանակը հանիր ու վարպետիդ տուր»:\n\n— Պապա, — ասի, — չառած բանը ինչպե՞ս տամ, չպահած բանս որտեղի՞ց գտնեմ:\n\n«Մարտիրո՛ս», կանչեց պապաս էնպիսի սասանական ձայնով, որ քիչ մնաց խելքս կորցնեի:\n\n— Պապա, իսկի չհավատաս, բոլորը սուտ է: \nԵս գող չեմ, մի՛ հավատալ, ես չեմ գողացել: \nՎարպետս իմ վրա ջիգր ունի, երկու տարի է: \nՀամարյա վարժարան մտնելու օրից ինձ վատություն է ուզում, բայց որ սիրտդ չկոտրվի, քեզ բան չէի ասում: \nՄի՛ հավատալ էդ մարդուն: \nՉգիտեմ ի՞նչ է եղել չախուն, գուցե մեկը ծածուկ պարտեզ մտել է, գողացել, գուցե ագռավը ոսկոր կարծելով թռցրել է, ես ի՞նչ գիտեմ, բայց կուրանամ, կույր ման գամ, որ ես առած չեմ…\tՊապա, վարպետս քեզ հիմարացնում է, նրա միտքը դանակը չէ, այլ դանակի պատրվակով իր հին ոխը ինձնից հանել է ուզում:\n\nԷսպիսի շատ բաներ ասի, բայց ո՞ւմը կասես, պապայիս աչքը մութ էր կոխել, խոսքը ականջը չէր մտնում, նա էլի մեկ բերան «հանիր չախուն» էր ասում:\n\nՎերջը վերջը ես էլ վերկացա ու` «պապա, ասի, քեզ մեկ բան ասե՞մ ասի. ես տեսնում եմ, որ էսօր մահս եկել է. ինչ կուզես արա, ես պատրաստ եմ»:\n\n«Մարտիրոս, կանչեց պապաս, երեք անգամ քեզ կասեմ` կհանե՞ս չախուն թե չէ»:\n\n— Չախուն վերցրած չեմ, — ասի:\n\n«Չախուն կհանե՞ս թե չէ», — ասաց երկրորդ անգամ:\n\n— Չախու չկա մոտս, — ասի ես նորից:\n\n«Վերջին անգամ եմ ասում քեզ, չախուն կհանե՞ս թե չէ»:\n\n— Պապա, ոտքդ պագնեմ, չախուն չեմ վերցրել, — ասի ու պապայիս ոտքերն ընկա:\n\n«Բերեք ֆալախան», — ասաց պապաս:\n\n\n\n\n\n\nՀայտնի երևում է, որ մարդու խելքը վրան չէր:\n\n— Վա՛յ մամա, — կանչեցի, — փրկիր որդուդ, ինձ պետք է մեռցնեն էսօր: \n— Երնեկ թե ղորթ մեռցրած լինեին:\n\nՖալախան վաղուց պատրաստ է, երկու ճիպոտ էլ հետը:\n\nԵրեք հատ ուժեղ տղաներ վրաս թափվեցին, ինչպես որ ղասաբը կովին, էնպես էլ նրանք ինձ վայր գլորեցին, կոշիկներս, փաթթոցներս ոտքիցս հանեցին, ֆալախայի պարանը ոտքիս ձիգ ոլորեցին ու էնպես բռնած պահեցին, մեկ ճիպոտը պապաս առավ, մեկելը` վարպետս... էլ միտքս չէ...\nԵրեք օրից որ ուշքի եմ գալիս, տեսնում եմ, որ անկողնիս մեջ պառկած եմ, մամաս ու մեծաս, մեկը մեկ կողմս, մեկելը մեկել կողմս, աչքերը ուռած, կեցել են, երեսս են նայում: \nՏեղիցս շարժվել չեմ կարողանում, ամեն ժաժ-եկածիս` կարծես հազար բիզ են խրում ողջ մարմինս: \nՈտք ունեցածս չեմ հասկանում, կարծես կտրել են, դեն են գցել: \nԿամաց-կամաց միտքս վրա եմ հավաքում ու անցած բաները մեկ-մեկ, մեկ-մեկ միտքս են գալիս:\n\nՄեկ էլ տեսնեմ մյուս սենյակից սասանական մի ձայն է գալիս. չգիտեմ մարդու է, չգիտեմ` գազանի ու շղթայի զնգզնգոց:\n\n«Էս ի՞նչ է», հարցնում եմ մամայիս:\n\n— Սուս, — ասում է, — պապադ է, — ասում է:\n\nԽեղճ պապաս, խելքը կորցրել էր ու կատաղել:\n\nՅոթն ամիս տեղաշորերից չեմ վեր կացել, հինգ ամիս էլ էնպես տկար եմ լինում, որ պատերին քսքսվելով կամ նստարանները բռնելով հազիվհազ ման եմ գալիս սենյակի մեջ: \nԷդ միջոցին պապաս էլ մեռնում է — Աստված գերեզմանը լույս իջեցնի — երեք հոգի` ես, մամաս ու մեծաս մնում ենք որբ ու մեկ կտոր սև հացի կարոտ: \nՄամաս լուսե լուս ժողովրդի կարն է կարում, մեծաս էլ դալալություն անելով, ֆալ բանալով, չար-աչք աղոթելով` կտոր մտոր փող են վաստակում, դրանով շտե գլուխներս ապրեցնում ենք:\n\nՔաղաքի մեջ անունս չախուի գող է դուրս գալիս:\n\nԵս էլ տասնչորս տարիս եմ մտնում:\n\nԷդ միջոցին աղա Լազարովից էստեղի մեկ աղայի վրա գիր է գալիս թե` «եթե մեկ էնպիսի գրել-կարդալուն սեր ունեցող աղքատ տղա կա էստեղ, խնդրեմ վերցնես ուղարկես Մոսկով, հայի ճեմարան»: \nԷս որ լսում եմ` իսկույն գնում եմ էդ աղայի մոտ, ոտներն եմ ընկնում. «արի էդ լավությունը արա ինձ, ասում եմ, հա՛մ որբ եմ, հա՛մ աղքատ եմ, հա՛մ էլ կարդալու սեր ունեմ», ասում եմ շտե` ինչ որ բերանս գալիս է: \nՆա էլ — Աստված բանը աջողե — խոսք է տալիս. «Երկու շաբաթից պատրաստ եղիր, — ասում է, — գնացող որ լինի, հետը կդնեմ, կուղարկեմ»: \nՁեռքը պաչում եմ, դուրս եմ գնում, ուրախությունից վեր-վեր եմ թռչկոտում, բայց մերոնց բան չեմ ասում: \nԵրեք չորս օրից մի քաղաքային պահապան է գալիս մեր դուռը ծեծում. «Մարտիրոս անունով էսպես-էսպես տղա կա՞ էստեղ», — ասում է: \n«Ես եմ», ասում եմ: \n«Հայդա, արի հետս, աղան քեզ կանչում է», ասում է: \nՄամաս կարծում է, թե էլի ո՞վ գիտի ինչ փորձանք պիտի գա գլխիս, խեղճը քիչ է մնում խելքից զրկվի: \n«Մի՛ վախենար, մամա, — ասում եմ, — ու մի երկու խոսքով հայտնում եմ բանի եղելությունը: \n«Որ էդպես է, աստվածամայրը բախտդ բանա, բալաս, ասում է ու ճամփա է գցում, մեծաս էլ շտապով ֆալան է առնում, որ առաջուց իմանա, թե ի՞նչ լուր պիտի բերեմ: \nԳնում ենք աղայի մոտ. մարդու խոժոռած երեսից հասկանում եմ, որ ասելուն ուրախ բան չպիտի լինի:\n\n«Հածե՛, ասում է, դու ի՞նչ երեսով էիր ուզում աղա Լազարովի վարժարանը մտնել. մեկ-երկու չախու էլ որ էնտեղ գողանաս, էդ հո բոլորովին կկեղտոտես նախիջևանցու մաքուր անունը, ասում է` երբ որ պոչդ էդքան կեղտոտած էր, դու ինչպես համարձակվեցիր գալ ու խնդրվել ինձ: \nԴեհ, աչքիցս կորիր, գող-ավազակ, մեկ էլ երեսդ չտեսնեմ...»:\n\nԷսպես ինձ իր տնից դուրս վռնդեց մեր աղան:\n\nԼալով-լալով տուն եկա: \nԽեղճ մամաս, աչքը դռանը պահելիս է եղել, թե որդին ի՞նչ ուրախ լուր պիտի իրեն բերի ու ծերությունը մխիթարի. մեծայիս ֆալն էլ դուրս է եկել շուտով ճամփա, շատ փող, աղուհաց ու տեսակ-տեսակ բարություններ: \nԷս որ լսեցին ողորմելի կինամարդիկը, ավելի մեծ տրտմության մեջ ընկան:\n\nՄեկ օր մեծայիս մեկ տուն թեթև թափելու27 կանչեցին: \nԷդ տան տերը տարվա մեջ ինն ամիսը Ստավրապոլ էր կենում իր առուտուրի պատճառով, տասներկու տարեկան որդուն էլ հետը առել էր ու էնտեղի թագավորական վարժատունն էր տվել կարդալու: \nՄեծաս վարժարանի անունը որ լսում է, կինամարդոց ոտքերն է ընկնում թե էսպես-էսպես մի թոռ ունեմ, ասում է, կարդալու շատ սեր ունի, ինքը պստիկ է, բայց մեծ մորուքով տերտերից, վարժապետից ավելի բան գիտե, գովում է մի խոսքով ինձ, էնքան է ասում, էնքան է աղաչում, պաղատում, որ կինամարդկանցից խոսք է առնում որ ինձ էլ Ստավրապոլ ղրկեն Մատթեոս աղայի մոտ, որ նա էլ վարժատուն տա: \nԷս որ սարքում է, պրծնում, շտապով տուն է գալիս, «աչքդ լույս, Մարտիրոս, — ասում է, — չարը խափանեցավ, բարին կատարվեցավ», ու մեկիկ մեկիկ պատմում է ինձ, ինչ որ խոսվել էր իմ մասին: \nԱմենքս էլ ուրախանում ենք:\n\nԲայց օրեր են անցնում` բան չկա, շաբաթ է անցնում բան չկա, վերջը վերջը ամիս է անցնում, էլի բան չկա: \nՄեկ օր մեծաս վեր է կենում, ասում է. «էս ի՞նչ զարմանք բան է, ասում է, էսքան ժամանակ մեկ խաբար չի լսվում, ասում է, մոռացե՞լ են թե խաբեցին մեզ, ասում է. էսպիսով բան դուրս չի՛ գալ, վեր կենամ մեկ ինքս գնամ իմանամ. ծանդր կեցած քարի տակից ջուր չի վազիլ», ասում է` ու ֆարաջան հագնում է, գլխին թաշկինակ է փաթաթում, փայտը ձեռքն է առնում, տպտպալով ուղիղ դեպի Մատթեոս աղայի նշանածն է գնում: \nԻրիկնադեմին ճրագ վառելու ժամանակները ոտները քստքստացնելով, ուրախ երեսով ետ է գալիս:\n\n«Ի՞նչ մաղարիչ ես տալու», — ասում է ինձ:\n\n— Առաջին տարվա ռոճիկս ամբողջովին քեզ Երուսաղեմի ճամփի փող, — ասում եմ:\n\n«Է՛յ, բալաս, ասում է մեծաս, էն օրը որ գա, ո՛վ գիտի ոսկորներս էլ փտած կլինեն: \nԱվելի լավ է, էգուցվա բանը տեսնենք: \nԱհա քեզ ուրախ խաբար. վաղը չէ մեկել օր Մատթեոս աղային էստեղից երեք սայլ բաղկալի ապրանք պիտի ղրկեն: \nԵթե չես վախենում — որովհետև էն ժամանակները ավազակ չերքեզներից վախ կար — նստիր և գնա. մնացածն էլ Աստված կտա»:\n\nԻնչպես որ ասում է, էնպես էլ անում ենք: \nՄեծաս դուռնե-դուռ ման է գալիս, մեկից հին մուշտակ է խնդրում, մյուսից տաք մեսթ28 է մուրում, մեկ ուրիշից էլ մորթե գդակ է առնում, փաթաթվում եմ, կապկպվում եմ, մեկ պստիկ բոխչա` ինչ ասես շորերով, ճամփի պաշարով, կռան տակս եմ դնում, գնում եմ` սայլն եմ նստում ու ճամփա ընկնում:\n\nԻնն օրից Ստավրոպոլ ենք հասնում: \nԳնում ենք էդ Մատթեոս աղայի մոտ, գլխիս եկած ամեն բանը պատմում եմ, որ ասես մեկ բան չեմ թաքցնում` լավս էլ ասում, վատս էլ ասում: \nԲայց տեսնում եմ, որ մարդու երեսը մեկ տեսակ է լինում, երևում է, որ պատմածիս չի հավանում, կարծես դժվարանում է, բայց էլի շեն կենա — բան չի ասում:\n\nՄեկել օրը ինձ վերցնում է, տանում է մեծավորի մոտ և խնդրում, որ վարժատուն առնի:\n\n«Գլխագիր ունե՞ս, հարցնում է ինձ մեծավորը: \nՀանում եմ ծոցից, իրեն եմ տալիս:\n\n«Տասնչորս տարեկա՞ն ես», — հարցնում է:\n\n— Հա, — ասում եմ:\n\n«Ռուսերեն գիտե՞ս», — ասում է:\n\n— Չէ՛, սովորած չեմ, — ասում եմ:\n\n«Թվաբանություն գիտե՞ս, — ասում է:\n\n— Չէ՛, սովորած չեմ, — ասում եմ:\n\nԷլի մի քանի չսովորած բաներս է հարցնում: \nՈ՛րը հասկանում եմ, ո՛րը` չէ: \nՄեծավորը քիթուպռունգ է անում:\n\nՄատթեոս աղան կարմրում է:\n\n«Օրենքով վարժատուն առնել չէր կարելի քեզ, բայց, — ասում է, — Մատվեյ Կարպիչի խաթեր համար ուզեմ-չուզեմ պետք է ուվաժիտ անեմ, ասում է մեծավորը, բայց ամենավարի դասարանը պետք է քեզ նստեցնեմ», — ասում է: \nՈւրախությունից չգիտեմ` ի՞նչ անեմ. մեր ադաթով գնում եմ մեծավորի ձեռքն եմ պաչում. մարդուն դուր է գալիս»:\n\n«Վրայից երևում է մաքուր սրտով տղա է, բնավորությունն էլ դեռ փչացած չէ», — ասում է Մատթեոս աղային, վրաս աչքով նշան անելով. «Կաշխատե՞ս, լավ կսովորե՞ս», — հարցնում է ինձ:\n\n— Սովորելու որ չլինեի, ինչո՞ւ ամայի չոլերը կընկնեի, կգայի էստեղ, ասում եմ: \n— Ծիծաղեց մարդը, մի քիչ էլ մնացինք ու վեր կացանք տուն եկանք:\n\nՃամփին Մատթեոս աղան դառնում է ինձ և ասում.\n«Հա՛ծե, գլուխդ գովում էիր, թե շատ բան գիտես, տեղը որ եկավ, ինչո՞ւ պոչդ քաշեցիր, ինձ էլ ամոթով թողիր»:\n\nԵս բան չասի, սուս կեցա: \nԱխպեր, ի՞նչ ասեի. իմ տարիներով սովորածս էստեղ բանի պետք չեկավ, դրանց սովորեցրածն էլ ես սովորած չէի: \nՏեսա, որ Մատթեոս աղան առաջին օրից վատ աչքով նայեց ինձ, բայց բան չասավ, էն էլ շնորհակալ եմ:\n\nՄեկել օրը առավոտյան վաղ գնացի վարժատուն, մինչև կեսօր մնացի, երկու վարժապետ եկան, երկուսն էլ դաս տվին, կեսօրից հետո մեկ էլ գնացի, էլի երկու ուրիշ վարժապետ եկան, նրանք էլ դասեր տվին: \nՄյուս օրը բացի նրանցից, էլի չորս ուրիշ վարժապետներ եկան, ամենքն էլ ուրիշ-ուրիշ դասեր տվին, գնացին: \nԳիրք չունեի, ի՞նչ անեի, ո՞ւմն ասեի, ումի՞ց աղաչեի, առնեի: \nԵթե Մատթեոս աղային ասեի, թե ինձ ութը հատ գիրք է պետք, հազիվ թե առներ տար, որովհետև վրայից երևում էր, որ ինձ տաք աչքով չէր նայում, էնքան էր որ մեկ փոր հաց խնայելու քաշվում էր: \nՆրա որդուց ուզեի՞, էն էլ գիտեմ, որ խոսքս զուր պիտի անցներ, քանի որ նա առանց իմ ասելուն էլ գիտեր գիրք չունեցածս, բայց մեկ բերան խոսք չասաց թե` ինչի՞ վրա դասերդ պիտի սովորես. երևում էր, որ նրան էլ դուր չէր գալիս վարժատուն մտնելս:\n\nԴասատան մեջ մի քանի բարի երեսով ռուս տղաներ նկատել էի, հարցնելով-հարցնելով գնացի գտա նրանց տունը. ամենքից էլ մեկ-մեկ կամ երկու-երկու գիրք վերցրի, եկա տուն, քաշվեցի մի անկյուն և սկսեցի ինձ ու ինձ սովորել: \nՄիտքս, փառք Աստծու, սուր էր. էդ կողմից միամիտ էի, դասերս էլ ո՛րը վեց տող էր, ո՛րը ութ տող — էդ ինձ համար մի բան չէր. թվաբանության վարժապետը ոչինչ տված չէր սովորելու, նրանը` սև տախտակի վրա տեսակ-տեսակ հաշիվներ էին, էդ ոչինչ. դեռ դասարանից դուրս չեկած` գիտեի:\n\nՄեկել օրը, երբ վարժատուն գնացի և հերթը ինձ հասավ, դասերս էնպես լավ պատասխանեցի, որ վարժապետներս զարմացած մնացին, իրենց ձեռքի թղթի մեջ անունս ու ազգանունս գրեցին և գովեցին. էդ թղթի անունը մեկ տեսակ էր, բայց վաղուցվա բան է, մոռացել եմ` գնացել է: \nՄեծավորը եկավ, էդ թուղթը աչքի անցրեց, «մալադեց Սվաճիկով, ասաց, աշխատիր, ասաց, մեկ օր մարդ կլինես», — ասաց:\n\nԵրեսից երևում էր, որ լավ մարդ էր: \nԱխպեր, ժողովուրդը ինչ կուզե թող ասի, բայց էդ կազակ ազգը հարբան է, ինչ է, ինչ չէ, էլի սիրտը մաքուր է, մեզպես նախանձոտ, չարկամ, բամբասող, մարդու միսը ուտող չէ...\nԷսպիսով կես տարի գնացի եկա վարժատուն. պարծանք չլինի ասածս, օրեցօր ավելի ու ավելի լավ էի սովորում և վարժապետներիս ու մեծավորիս աչքն էի մտնում. ռուս ընկերներս ինձ սիրում էին, շեն կենան, գիրք, տետրակ, թուղթ, գրիչ, քարեգրիչ, ինչ որ պետք էր, ամեն բան տալիս էին, ես էլ որին դասն էի սովորեցնում որին էլ ձեռքիցս եկած պստիկ մստիկ լավություններ էի անում, մեկ խոսքով` եղբայր եղբոր պես էինք ապրում: \nԲայց Մատթեոս աղայի որդին հետս լավ չէր. նայել չէր ուզում, ամաչում էր հետս խոսել, խաղալ կամ դաս սովորել, ամեն պատահողին ասում էր թե` ես վատ ազգից, աղքատ, ռամիկ տղա եմ…\tպապան էլ էսօր էգուց տնից փախցնել է ուզում, էնքան է որ` մեկ պատճառի է ման գալիս:\n\nԱսում էր, բայց նրա խոսքը բանի տեղ դնող չկար:\n\nԱմառ եկավ, քննությունները սկսվեցին: \nԻնձ առաջին դասարանից երկրորդը տարան — ընդամենը կես տարի մնացի առաջին դասարանում — լավ սովորելուս ու գովելի բարքիս համար անունս կարմիր տախտակի վրա գրեցին, մեկ հատ էլ գիրք բաշխեցին:\n\nՄեկել տարին դասատան մեջ էլ առաջին աշակերտն էի հիշվում, էդպես էլ մնացի մինչև դուրս գալս. դասատուն դասատան ետևից փոխեցի ու Ստավրոպոլ գալուս երրորդ տարին արդեն չորրորդ դասատանն էի:\n\nԴեռ նոր էի չորրորդ դասատունը անցել, որ գլխիս նորից փորձանք եկավ:\n\nՄեկ օր Մատթեոս աղան տոնավաճառից ուշ տուն է գալիս, հանվում է, ծոցի փողը — իրեն ասելով — քսակով սեղանի վրա է դնում, ճրագը հանգցնում է, պառկում: \nՄյուս օրը որ անկողնից վեր է կենում, քսակը փնտրում է — քսակը չկա: \nԽանութի տղաներից մեկն էլ չկար, ամենքն էլ տոնավաճառն էին. ծառա էլ չունեինք — նոր դուրս էր գնացել — տանը ես էի, ինքն էր և որդին էր. երեքիցս մեկն ու մեկը գողացած պիտի լիներ, բայց ո՞վ. պարզ չէ՞. կասկածը իսկույն ինձ վրա է ընկնում. էտ չախուի բանն էլ նորից աշխարհ է գալիս: \nԵս երդում պատառ եմ լինում, երկնքի ամեն սուրբերի անունն եմ տալիս, վկա եմ բերում, բոլորն էլ զուր է: \nՄատթեոս աղան հրամայում է, որ շուտով ափուռ-չուփուռս հավաքեմ, վեր կենամ Նախիջևան գնամ: \nԼաց լինելով գնում եմ մեծավորիս մոտ, էսպես էսպես բան է, ասում եմ: \nՆա էլ ի՞նչ անի խեղճը: \n«Ժա՛լկը ժա՛լկը, — ասում է, — բայց ցավիս դարման չի գտնում: \nԹղթերս ձեռքս է տալիս ու հա՛յ վախ հա՛յ...\nՆորից նստում եմ սայլը, գալիս եմ Նախիջևան:\n\nՄամաս որ իմանում է էս նոր անբախտությունս, թուլանում ընկնում է. քացախով, ջրով, նաշադրով հազիվ ուշքի են բերում ողորմելի կինարմատին: \nՄեծաս ֆալ է բաց անում ու ասում է. «Փողը անպատճառ պիտի գտնվի ու անմեղությունս լույս պիտի գա. ինձ էլ նորից պիտի տանեն Ստավրոպոլ»:\n\nԷս անգամ մեծայիս ֆալը ղորթ է դուրս գալիս, բայց միայն կեսը, էդ կորած քսակը Մատթեոս աղայի վարտիքի գրպանից է դուրս գալիս: \nՍիրտս շահելու համար նշանածին նամակով ապսպրում է, որ ինձ երկու ֆունտ չամիչ, երկու ֆունտ խուրմա, քսան կոպեկ էլ սև փող տան ձեռիս ու ճամփեն: \nԻնչպես է լինում, որ մեծաս նրանց տունն է գնում. էդ նամակը առջևը կարդում են, չամիչն ու խուրման թղթի մեջ են փաթաթում, ձեռքը տալիս, փողն էլ ծոցն են դնում:\n\n«Մեծա, ասում եմ, ինչո՞ւ առիր, ասում եմ, էդ բոլորը մեկ է, թե իմ անմեղությունս ծախածի պես բան եղավ», ասում եմ:\n\n— Որ չառնեի, — ասում է մեծաս, — անմեղությունդ բոլորովին ձրի տված պիտի լինեիր հո, — ասում է:\n\nԼավ որ միտք անես, մեծայիս ասածը ղորթ էր, միայն հայերիս մեջ: \nՉախուի բիծը կար հո վրաս, քսակով փողինն էլ որ կպավ, բոլորովին արատավորվեցի, էլ երես չունեի քաղաքի մեջ մնալու, շուտով մի հնար պիտի գտնվեր Նախիջևանից ելնելու, բայց որտե՞ղ երթայի, ո՞վ իր տանը կառներ աշկարա երկու գողությունների մեջ բռնված տղին...\nՄեր ազգը ի բնե էդպես է. վատ բան լսելու երկու սուր ականջ ունի, լավ բանի համար` ոչ մեկը: \nՔսակով փող գողացածս ամենքն էլ լսել էին, բայց քսակի Մատթեոս աղայի վարտիքի գրպանից ելածը` մեկ մարդ էլ լսած չէր. ինչպե՞ս ախր չտրաքվես...\nՄեկ օր տան դռնակի առջև կանգնած եմ ինձ համար, նայում եմ` առջևիցս մի ռուս մարդ է անցնում, գտակը հանում է և գլուխ է տալիս. «Էս ինչ մարդու տունը ո՞րն է». հարցնում է:\n\n«Էսպես էսպես գնա, կգտնես», — ասում եմ. հետո իրեն եմ դառնում և հարցնում. «Դու ո՞վ ես»:\n\n— Ես նրա չոբանն եմ, — ասում է:\n\n«Որտեղի՞ց ես գալիս», — ասում եմ:\n\n— Սև ծովի ափերից, — ասում է:\n\n«Ձիդ-սայլդ ապա որտե՞ղ է», — ասում եմ:\n\n— Ձի-սայլ չունեմ, — ասում է, — ոտքով եմ եկել, — ասում է:\n\nԻսկույն միտքս բան է ընկնում: \nՄարդը գնում է:\n\nՄյուս օրը մերոնց բան չեմ ասում, կամացուկ տնից դուրս եմ գալիս, ուղղակի գնում, ռաստ եկողին հարցնելով, ճիշտ երկու շաբաթից ոտքս Եկատերինոդար եմ դնում: \nԷ՛ս հային եմ գնում, է՛ն հային եմ գնում, վերջը մեկին գտնում եմ, տարին երեսուն և հինգ ռուբլի վարձով, էն ժամանակները փողը դեռ ասիգնացիայով կհամարեին, խանութի աշակերտ եմ մտնում: \nՈ՛րտեղ սո՛վորածս, ինչ գիտեցածս, ո՛ւմ որդին եղածս ոչ մեկին էլ չեմ ասում — ճշմարտությունը ասելու համը մեկ անգամ առել էի:\n\nՎեց տարի մնացի տիրոջս խանութում. էդ միջոցում մեկ անգամ թարս խոսք ասել չտվի, մեկ օր հաշվիս մեջ մի գրոշ պակաս չեկավ — հարյուրներ հո ավելի էր ձեռքիցս անցնում — էն ոչինչ:\n\nԽանութպանը էնքան վստահացել էր ինձ, որ ամիսներով ոտքը խանութ չէր դնում... \nԵղած չեղածը մի տասներեք-տասնչորս տարեկան աղջիկ ուներ, տեղն եկած ժամանակ միշտ ասելիս է եղել մոտիկ մարդկանց. «Կատինիս թող տարիքը լրանա, կառնեմ Մարտիրոսին կտամ, խանութս էլ նրա վրա կգրեմ, դրանից հետո հայր-որդու պես բան կլինենք»: \nԼսողներն էլ իսկույն լուրը ինձ կբերեին: \nԵս էլ հուսով կեցել եմ, թե էսօր չէ վաղը քառասուն հազարանոց խանութի տեր պիտի լինեմ: \nՎարձս էլ չեմ առնում, թե ինչ է` երբ էլ որ լինի` ամենն էլ իմն է...\nԴու մեկ նայի դեռ գլխիս ինչեր կան գալու...\nՏերս վաղուց Նախիջևան գնացած չէր: \nՄեկ օր էլ վեր է կենում և ասում ինձ. «Հածե՛, գիտե՞ս ի՞նչ, ասում է, սիրտս մեկ Նախիջևան գնալ է ուզում, — ասում է. ի՞նչ ես ասում», — ասում է: \nԵս բան չասի, բայց սիրտս սեղմվեց: \n«Էդ ամենը մի հարյուր հիսուն ռուբլու բան չէ՞, — ասում է տերս, — թքել եմ վրան, հայդե արի երթամ... \nԵտ որ գամ, Աստուծով, նշանդ էլ կդնենք` աղջիկս էս է` տասնհինգ տարեկան կլինի. եկող տարի էս ժամանակները պսակներդ էլ կհամբուրեմ ու` մաղս էլ պատից կկախեմ…\tՀերիք է ինչքան չարչարվեցի, հանգստանալու ժամանակն է, մի քիչ էլ դու տանջվիր...»\nԿուզեի ասել` «մի՛ գնա», տեղով էլ գիտեի, որ խոսքս կլսեր, բայց չասի, «ինչ լինելու է` թող լինի», — ասի մտքիս մեջ... \nԻնչ ես կարծում, հոգուս զգացածը հո զուր չեղավ...\nԷդ իմ տերս որ Նախիջևանից ետ դարձավ, էլ առաջվա մարդը չէր, բոլորովին փոխվել էր. մեջը սառնություն էր մտել: \nԱռավոտվանից մինչև երեկոն կգար խանութում կմնար, ամեն րոպե մատյանս աչքը կանցներ, դախլի մանր փողը կհամարեր, չթի ու ապրանքի թոփերը չափել կտար: \nՇուտ հասկացա քամու որտեղից փչածը, բայց սուս կեցա, տեսնեմ` դրա վերջը ինչ կլինի, ասի մտքիս մեջ:\n\nԱնցնում է էսպես շաբաթ ու կես... \nՄեկ օր տեսնեմ, տերս մի ամուրի նախիջևանցի տղա է բերում խանութ ու խանութի բարին ամենը նրան հաշվով է տալիս, ինձ էլ նրա ձեռքի տակ դնում: \nԷլի սուս կեցա, տեսնեմ սրա վերջն էլ ինչ կլինի, ասում եմ մտքիս մեջ: \nՄեկ էլ ի՞նչ լսեմ. տերս էդ նոր խանութի տղին խոսք է տվել իր աղջիկը նրա հետ նշանելու... \nԷդ էլ կուլ տվինք:\n\nԵրբեմն մտքիցս կանցնի, թե կենդանիների մեջ ո՞րն է ավելի չարքաշը, դիմացկունը. մի՛ ասիլ որ ադամորդուց ավելի դիմացկունը չի եղել, ուրիշ անգամն էլ էսպես միտք եմ անում` յարաբ ասում եմ, մարդկանցից էլ էն ամենադիմացկունը հայը չէ՞: \nԽոսքի վրա, իմ տեղս մի ուրիշ ազգի մարդ, ղազախ, նողայ, ֆրանցուզ, գերմանացի որ լիներ, գլուխը ծռած, էդքան մարդոց վատությունին, թշնամությունին կդիմանա՞ր, թե՞ «թքել եմ վրաներդ», կասեր ու գլխի ճարը կտեսներ, խելքի կտրածի պես: \nԱսողներ կան — գուցե գրքի մեջ էլ գրած է, ով գիտի — որ ինքն իրեն մեռցնելը հոգուն մեղք բան է, դրա համար, ասում են, Աստված մեր հոգին դժոխք է տանում. որ էդպես է, ապա ինչո՞ւ մարդս անբախտ է, ուզում եմ ասել թե` էդ հրաման տվողը ինչի՞ բանը էն տեղն է հասցնում, որ ողորմելի մարդը աշխարհիս վրա ապրելը մեռնելուց վատ է ճանաչում ու — մեղա Աստծու, մեղա — կամ դեղ կխմի, կամ պարանը վզին կգցի, կամ ջուրը կընկնի, կամ ճակատին գնդակ կտա... \nՉգիտեմ, ախպեր, խելքիս բանը չէ...\nՄեկ օր խանութում նստել եմ, վիզս ճուկ: \nՄիտք եմ անում, գլխիս անցած բաները շարան-շարան աչքիս առջևից կանցնեն ու ինքս ինձ կհարցնեմ` արդյոք անբախտությունս վերջացա՞վ. մեկ էլ գլուխս բարձրացնեմ, ի՞նչ տեսնեմ, տերս դիմացս կանգնել է, վրաս է նայում:\n\n«Հածե, Մարտիրո՛ս», — ասում է:\n\n— Համմե՛, աղա, — ասում եմ:\n\n«Գիտես` մեկ բան ունեմ քեզ ասելու», — ասում է:\n\n— Ի՞նչ է ասելուդ, — ասում եմ:\n\n«Ես քեզ ճամփա դնել եմ ուզում», — ասում է:\n\nՍարսափս գալիս է:\n\n— Ինչո՞ւ, — ասում եմ:\n\n«Սիրտս շտե էնպես կուզե, ասում է, էս խանութի տերը ես չե՞մ»...\n— Պատճա՞ռը, — ասում եմ:\n\nԵրեսը դարձնում է նոր եկած խանութի տղին ու ասում է — իսկ խոսքը ինչ է, գիտե՞ս. «Մեկ էս լիրբ անամոթին տես, երեսը կաշի է արել ու ինձնից պատճառներ է ուզում իմանալ, ամեն տեղից հանած-վարածը դեռ համարձակվում է ուղիղ աչքիս մեջ նայել»:\n\nՀետո դառնում է ինձ և ասում...\n«Դու պատճառը կուզես իմանալ, հա՞, պատճառը էս է — դու գող ես»:\n\n— Ե՞րբ գողությունս բռնել ես, — ասի:\n\n«Մենակ ես չեմ բռնած քո գողությունդ, հազար մարդ բռնել է: \nԴու չէի՞ր վարպետիցդ չախու գողացողը, դրա՞ համար չէր որ քեզ վարպետիդ մոտից փախ տվին, քո պատճառով չէ՞ր որ պապադ խևցավ, հետո էլ մեռավ ողորմելին, աղա Լազարովի ուսումնարանից քեզ դուրս չա՞րին: \nՍտավրոպոլ Մատթեոս աղայի քսակով փողը դո՞ւ չէիր գողացողը. դրա համար քեզ թագավորական վարժատնից չվռնդեցի՞ն, անամոթ շուն... \nՄեղքդ որ գիտես, գոնե շան պես պոչդ քեզ քաշիր, է՛...էս խաբեբային նայիր, պատճառ կուզե իմանալ: \nԱնամոթ երեսիդ թքեմ — շտե քեզ պատճառ. գող ես, շտե՛ գող ես: \nԵս խանութիս մեջ գող մարդ ունենալ չեմ ուզում, հասկացա՞ր, գլուխդ մտա՞վ: \nՇտե քեզ պատճառ»:\n\n— Լավ, — ասի, տուր վեց ու կես տարվա վարձս, երթամ:\n\n«Ի՞նչ վարձ, ի՞նչ բան, ի՞նչ փստան... ո՞ւմ ես հիմարացնում: \nՔեզ պես աշկարա գողը իր վարձը վաղուց առած կլինի, գուցե ավելով էլ... \nՇուտով ե՛լ խանութիցս, թե չէ` ոստիկաններով կհանեմ ու ձեռքդ ոտքդ շղթայակապ անել կտամ, էնպես ոտքով կուղարկեմ Նախիջևան: \nԷս օտար քաղաք է, դու Նախիջևան չգիտենաս, էնտեղ մենք զգույշ պիտի կենանք, թե չէ մեկ օր հայերիս անունը կոտրվի, մեկ էլ ուղղելու դուռը չկա. դրա համար շտե չեմ ուզում գլխիդ ղալմաղալ բանալ... \nԴե, հա՛յդե, որտեղից եկել ես, էլի էնտեղ գնա»…\nԱղա, — ասի, — առանց փողի ինչպե՞ս երթամ, ո՞վ ինձ կտանի. ճամփին ախր ուտել-խմել պետք է, ո՞վ ինձ ձրի հաց, ջուր, պառկելու տեղ կտա: \nՄեկել որ Նախիջևան գնացել եմ, գիտե՞ս հո, — դանակ ու քսակ գողանալս քեզ ասողը էդ էլ երևի ասած կլինի — էնտեղ ծեր մայր ու մեծ մամա ունեմ, ինչ ասեմ երթամ, նրանց ծերության նեցուկ լինելու տեղ` գլուխներին ծանրություն երթա՞մ... \nԱղա, ոտքդ պագնեմ, մի անի էդ վատությունը, տնիցդ փախ մի տալ ինձ մի՛ խայտառակիլ: \nՎեց տարվա երախտիքս ինչո՞ւ մոռացար, սրանից երկու ամիս առաջ...\nԷլ չկարողացա բան ասել, արցունքս հայ-հա՛յ խեղդում էր...\nՏերս քսակը բացեց, միջից տասը հատ կապույտ թուղթ փող հանեց, առջևս շպրտեց ու ասաց.\n— Էս քեզ չէ, ծեր մորդ, մեծայիդ է. քեզ էն էլ բավական է, ինչ որ վրայիդ շորիդ ու ժիլետիդ աստառի մեջ կարել ես, թաքցրել»:\n\nԱռի հիսուն ռուբլին, պաչեցի տիրոջս ձեռքը և ելա խանութից: \nԻսկույն բազար գնացի, վրայիս մահուդե շորը ծախեցի, տեղը ռուս մուժիկի կոշտ շորը առա, հագա և ոտքով եկա Նախիջևան: \nՄեծաս մեռել էր, մամաս էլ իրեն ծեր տեղով մեկի մյուսի լվացքն անելով օրն էր անցկացնում, էսօր կուշտ, վաղը քաղցած:\n\nՆախիջևան որ եկա, քսաներեքիս մեջն էի, ճիշտ էն տարիքս էր, երբ մարդ դեռ նոր աշխարհք է մտնում և աշխարհքի համն է տեսնում: \nԲայց դու արի տես, որ էս ծաղիկ տարիքիս մեջ աշխարհքիս բանից պրծել, ձեռք էի վերցրել ու կյանքիս թույնը պիտի ուտեի ու լեղին խմեի... \nԱ՛խ, աշխա՛րհք, աշխարհք:\n\nԻմ բախտից էս վեց ու կես տարվա մեջ երեսս էլ փոխվել էր, էն դանակի ու քսակի պատմությունն էլ մոռացվել էր: \nԻմ ուզածս էլ էդ էր:\n\nՄեկ օր բազար ելա, մի հատ էժան ձի առա, հետո պատահմամբ մի տակառասայլ և ձիու սարք առա և էն օրից ի վեր մինչև էսօր — ճիշտ քառասուն և երկու տարի է — ջրկիրություն եմ անում...\nՄի քիչ հետո ասաց.\n«Աղա մոտդ մանր փող չունե՞ս, հինգ տակառ ջուր եմ բերել, մի մանեթ կանի... \nՁիուս համար մի քիչ խոտ գարի պտի առնեմ, հայվանս երեկվանից ի վեր քաղցած է, տանն էլ խեղճերը քանի ժամանակ է ինձ են սպասում, մի-մի կտոր հաց նրանց էլ պիտի տրվի»:\n\n— Ահա քեզ քսան մանեթ, — ասի ու ձեռքը կուզեի երկու տասնոց դնել, — մեկ մանեթը ջրիդ համար, տասնինն էլ պատմածիդ համար:\n\n«Ի՞նչ ես անում, — ասավ Մարտիրոսը, — վարձս ինչ որ է` էն տուր. Դրա համար էլ շնորհակալ կլինեմ: \nՎաթսունհինգս լրանում է, աղքատությունից աչք բացած չեմ, բայց էլի մարդու ձեռքս մեկնած չեմ, սրանից հետո ոչ թե ամոթ, հոգուս մեղք էլ է մուրալը: \nԷսօրվա օրս ջրկիր եմ — սրանից ցած էլ ի՞նչ արհեստ կա — բայց էլի մտքիցս դուրս չի գալիս, որ մեկ օր ազնվական տղաների հետ կողքե կողք նստել եմ ու լավ-լավ մարդկանցից բան սովորել եմ... \nՎաղուց է մոռացել էի էս չախուի պատմությունը, կարծում էի թե սրտիս վերքը արդեն փակվել էր, բայց էսօր հիսուն ու հինգ տարվա կորուստս որ գտա` նորից արյունը սկսեց կաթել... \nՀե՛յ ժամանակ, ո՞ւմ մտքից կանցներ, որ էս ժանգոտած չախուն, որ գրոշ չարժե, ժամանակով մի շենքով օջախ քանդել է...»:\n\n— Մարտիրոս, — ասի, — քեզ մի բան հարցնեմ, ղորթը կասե՞ս, — ասի:\n\n«Մեկ տեսնենք ի՞նչ պիտի հարցնես, ասաց. թե որ կարողանամ կասեմ, ինչո՞ւ չէ»:\n\n— Էդքան անբախտությունիդ մեջ ո՞ւմն ես ավելի մեղավոր ճանաչում, — ասի:\n\n«Ես քեզ մի ղորթ բան ասե՞մ, — ասաց: \n— Երբ որ դու ուղիղը կուզես իմանալ, — ասաց, — իմ անբախտությունիս մեջ մեղավորը մենակ ես եմ»:\n\n— Ինչպե՞ս, — ասի, զարմանալով, — ապա Մկրտիչ վարպե՞տդ, ապա Մատթեոս աղա՞ն, ապա խանութպա՞նը...\n«Էս ամենը դատարկ բան է, նրանք ոչ մի մեղք չունեն, նրանք էն արին, ինչ որ խելքները կտրեց, ես էլ էն պիտի անեի, ինչ որ իմ խելքս էր կտրում: \nԵս քեզ կարճ ասեմ, աշխարհքս էսպես է. ուզո՞ւմ ես, որ քեզ չկծեն` նախ ինքդ կծիր ամենքին, կուզե՞ս, որ վրադ չհաչեն, նախ ինքդ ամենի վրա հաչի, ուզո՞ւմ ես որ անունդ չսևացնեն` ռաստ եկողի անունը սևացրու. էդ ամենը ես վաղուց գիտեի…\tբայց մեջս մի բան կար, էդ բանի անունը խղճմտանք է, շտե նա էր իմ էն ամենավատ թշնամիս, նա էր իմ գլխին էս ամեն վատությունը բերողը…\tԱխպեր, մեզ ո՞վ է ասել, թե գառը լինենք, որ գայլերը մեզ ուտեն»:\n\nՊԱՑ ԱԶՊԱՐ29\n(Հոռոմսիմայի պատմությունը)\nԱնցյալները բարեկամիս մեկի մոտ էի գնացել. ինքը տանը չէր, չգիտեմ ո՛ւր էր գնացել. դարբասից ելա ու չորս կողմս եմ նայում, թե` էլ ո՛ւր գնամ: \nԱռջևս մի բաց բակ կար, բայց ուրիշ բաց բակերի իսկի նման չէր. մեջը շինություն, տուն, գոմ– այդպիսի բաներ չկային, բայց պարզ երևում էր, որ կենողները վաղուց է ինչ դուրս էին եկել. շինությունն էլ, երևում էր, գյուղացու պիտի ծախած լինեին, քանի որ, եթե կրակ ընկած լիներ, այնուամենայնիվ այրվածի հետքեր կլինեին. խոսքի վրա` վառվածի մնացորդներ, քանդած օջախներ, քարի, աղյուսի, հողի դեզեր, ինչպես որ հո գիտեք, հրդեհ ընկած ուրիշ վայրերում լինում է. խոսքս ի՞նչ երկարացնեմ, պարզ երևում էր, որ այստեղ եղած տունը վերուցած, տարած էր: \nԲակում, հարևանի պատին մոտիկ, մեծ-մեծ ծառեր կային` ակացի, թթի, սալորի, նրանց մեջտեղերն էլ տեղ-տեղ հաղարջի, սալորի, վարդի թփուտներ. դեպի փողոցը, ուղիղ այնտեղ, որտեղ նախկին տան պատուհանները պիտի լինեին, մի բարձր, գեղեցիկ, կանաչ թթի ծառ կար:\n\nՇատ բաց բակեր էի տեսել, մոտերից անցել, առանց միտք անելու, թե ո՞ւմն է. ո՛վ է մի օր մեջն ապրել, ո՛րտեղ են հիմա նրանց տերերը, բայց այս բաց բակը, ճիշտն ասեմ, ինձ միտք անել տվեց: \nՀեռվից նայում եմ վրան ու մտքովս տեսակ-տեսակ բաներ են անցնում. արդյո՞ք, ասում եմ, անզավակի մեկն է իր ծերությունը ախուվախով անցկացրել այստեղ, ումբր — արևի հետ մեկտեղ տան պատերն էլ փտել են. նրա մեռնելուց հետո տունն անտեր է մնացել, դռները` բաց, պատուհանները` քանդված, ցուրտ-բորան ձմեռը որ վրա է հասել, մութ գիշեր ժամանակ դրացիները եկել, տախտակ-տախտակի ետևից քաշել տարել են, իրենց օջախները վառել. թե՞ մտածում եմ, ամուսինը մեռել է` ով գիտե որ ստանիցայում, ջահել կինը մնացել է երկու-երեք զավակով. դժբախտը շատ է չարչարվել` ամոթը երեսին տուն-տեղը կառավարելու համար, բայց աղքատությունը հաղթել է, նա էլ, խեղճը, տունը տվել է, ո՛վ գիտե ո՛ր հյուսնին կամ ատաղձագործին, տարին քսանութ մանեթի, ինքն էլ վեր է կացել, տեղափոխվել մոր տունը. աչքը բաց ատաղձագործն էլ այսօր պատուհանի փեղկերը շուկա է տարել, վաղը պատի տախտակներից սեղան ու քուրսի է պատրաստել, շուկայում ծախել. հետո, պարզ չէ՞, որ հատակի տախտակներն էլ իրար ետևից կացնի ու ռնդայի տակ են ընկել, վերջն էլ մեր հնարագետ հյուսնը կամ մեր գետափին կամ Պահաթիի կողմերը իր համար տնատեղ է գնել ու կամաց-կամաց այս անտեր տունն այնտեղ է տեղափոխել. մնացածն էլ աստվածասեր ու պասերին ուշադիր դրացիների օգնությամբ է քանդվել... \nԱ՛խ, ա՛խ, տուն շինելն է դժվար, թե չէ` քանդելուց հեշտ բան կա՞ որ:\n\n\n\n\n\n\nԱյս մտքերի մեջ էի, որ հեռվից մի պառավ կին, գավազանը ձեռին, կամաց-կամաց գալիս է ու առջևիցս անցնում: \nԱռաջ մեկ անգամից չճանաչեցի, բայց հետո, երբ մի լավ տնտղեցի` տեսնեմ` ղրիմցի Հոռոմսիման է:\n\nՀոռոմսիմա-ճիճան30 յոթանասունհինգ տարեկան կնիկմարդ է, բայց քայլվածքը, արագ-արագ խոսելը, կրակոտ աչքերը որ տեսնես, խաչը վկա, հիսուն էլ չես տա. ինքը` առույգ, խոսքը` կտրուկ, դատմունքը իսկական տղամարդու, հագի շրջազգեստը որ չլիներ` նրան ո՞վ կնոջ տեղ կդներ. այնպես լեզվի տակ չմնացող կին է որ` տասը տղամարդու հավասար: \nԻնչպես է պատահում, որ մի օր նրան մագիստրատ31 են կանչում. մեր Հոռոմսիմա-ճիճան գնում դատավորների առջև այնպես ճարտար է խոսում, որ մարդկանց բերանը բաց է մնում, երեսին են նայում, թե` այս ինչ բան է: \nՄի օր էլ նրա տունը գողեր են մտնում. ինքը տան մեջ բուի պես մեն-մենակ է. գողերն սկսում են նիգերով, երկաթներով դուռը կոտրել. մեր Հոռոմսիմա-ճիճան հապճեպ անկողնից վեր է ցատկում, իսկույն անկյունից գավազանն առնում ու ձայն տալիս. «Ա՛յ տղա, Սիմո՛ն, Քափռե՛լ, Մաթիո՛ս, Ստեփա՛ն, Ասվատո՛ւր, — այսպես մոտ մի քսան մարդու անուն է տալիս, — շուտ ելե՛ք, կացիններն առե՛ք, թոկերը բերե՛ք, գողեր են եկել, կապեցե՛ք, մորթեցե՛ք, մեռուցե՛ք»: \nԳողերն էլ, նրանք ի՞նչ իմանան Հոռոմսիմայի խորամանկությունը, տեսնում են, որ տան մեջ մի գունդ մարդ է մնում, այնինչ խելքները որ գլուխները լիներ` գլխի կընկնեին, որ այդ փոքր տան մեջ այդքան մարդու համար իսկի տեղ չկար, թողնում, խուճապով փախչում են: \nԱհա այսպիսի անվախ, խելոք կին է Հոռոմսիմա-ճիճան:\n\n«Բարև, քույրիկ», — ասի: \n«Աստծու բարին», — ասաց: \n«Որտեղի՞ց ես գալիս», — հարցրի: \n«Հիվանդի էի գնացել», — ասաց:\n\nՀա՛, մոռացա ասել, որ Հոռոմսիմա-ճիճան գիր-կարդում չգիտե, բայց վարպետ-հեքիմ է. խոտի վրա պառկեցնել, շաքարաջուր խմացնել, թանչի դեղ անել, երեխոց ջղագարությունը բուժել, հազար տեսակ կանանց հիվանդությունների ճար անել: \nԽիստ վարպետ հեքիմ է: \nԳիտեմ, պիտի ծիծաղեք վրաս, բայց ես էլի իմ խոսքս եմ ասում. երեխաներս, երբ շոգերն ընկնում էին, փորլուծ էին ընկնում. կինս էլ երեք տարի իրար ետևից ջերմից ամբողջովին հալվել մաշվել էր խեղճը: \nԱկանջը կանչի, ոսկերիչ Արութինի աղջիկը` աղյուսագործ Սահակի հարսը` «այսպես, այսպես ղրիմցի մի կին կա, ասաց, անունը Հոռոմսիմա. մի կանչեցե՛ք, ասաց, գուցե չփոշմանեք»: \nՃիշտն ասեմ, մեր տեղի հեքիմներից բան չէի հասկանում, գալիս են, ախպեր, կրունկների վրա ման են գալիս, ի՛նչ տեսակ դեղատոմս ասես խզմզում են — ես ի՞նչ իմանամ — դարակներս ապտեքի շիշերով լցվեցավ. բայց ես նրանց գիտությունից բան չհասկացա: \nՄարդ ղրկեցի, կանչեցի այդ Հոռոմսիմա-ճիճային: \nՀավատո՞ւմ եք, երեք օր չանցավ, կնոջս ջերմը կտրվեց, երեխոցս փորլուծն էլ անցավ, ահա չորս տարի է, որ տանս մեջ հիվանդություն չկա: \nՁեռքը թեթև է, ասա, դեղի վարպետ է, ասա, այնպես մի պատահմունք էր, ասա, բայց մինչև այսօր իմ տան հեքիմը Հոռոմսիմա-ճիճան է: \nՏվածս էլ ի՞նչ է որ` տարին հինգ մանեթ կամ տամ կամ` չէ: \nՄեզ մոտ եկած օրը երեխաներիս համար տոն ու զատիկ է: \nԱյնպե՛ս անուշ լեզու ունի, այնպե՛ս սիրտ շահել գիտե, որ, խաչը վկա, թագավոր լինեի` նրան վեզիրս կանեի:\n\n— Հիվանդությունն ինչպե՞ս է քաղաքիս մեջ, — հարցրի:\n\n— Մի՛ ասի, ջանս, — ասաց Հոռոմսիմա-ճիճան, — քաղաքիս բանը լիովին վերջացել է. տասը տարի էլ որ այսպես գնա, մեր քաղաքը մի մեծ ավերակ կդառնա, կվերջանա... այս ի՛նչ տեսակ-տեսակ հիվանդություններ, այս ի՛նչ խելքից դուրս մահեր, ժամերի զանգերը կոտրվեցան մեռելների համար զանգ զարկելով, փոս փորողի բահը մաշվեցավ գերեզման փորելով, տախտակը թանկացավ մեռելների համար դագաղ շինելով, խելքս չի հասնում` ի՞նչ է լինելու մեր հայի հալը:\n\n— Ի՞նչ է, — հարցրի, — չգիտե՞ս այսքան հիվանդությունների պատճառը:\n\n— Պարզ չէ՞ որ, — ասաց Հոռոմսիմա-ճիճան, — մեր մեղքի պատիժն է դա. ի՞նչ լավ բան արած ունինք մեր ստեղծողի առջև, որ հատուցումն էլ լավ լիներ: \nԳողը, — աստվածդ կսիրես, — մենք ենք, կեղծ փողի մեծ վարպետը` մենք ենք. թշվառների վերջին շապիկը վրայից քաշողը-հանողը` մենք ենք. որբի ժառանգությունը ուտողը` մենք ենք. լավ մարդու անունը կոտրողը` մենք ենք. էլ ի՞նչ է մնացել, որ մենք չանենք մեր շահի համար: \nԻսկի չպիտի զարմանանք, որ ողորմած Աստված մեզ այսպես պատժում է. խիստ լավ է անում, խիստ տեղին է անում, մեռնիմ նրա սուրբ անունին. զարմանալին այն կլիներ, երբ որ նա մեզ առանց պատիժի թողներ. այն ժամանակ ո՞վ գիտե ի՞նչ Սոդոմի մեղքեր պիտի գործեինք– հիմի էլ հո պակաս չենք անում: \nԱ՛յ տղա, լսել ես, չէ՞…-ի հարսի մասին ասում են, թե... էրիկն իմանում է, պսակի առաջի օրը վրան ատրճանակ է քաշում. բայց գնդակը կողքով է անցնում, չի դիպչում. դրանից է, որ կնկանը է՛լ ազգականների տունը չի թողնում…\nՏեսա որ Հոռոմսիմա-ճիճան տաքացավ. իմ ուզածս էլ այդ էր. նա որ սկսեր զրույցը` էլ դադարում չուներ. խոսքը աղբյուրի պես կբխեր բերանից և, քանի գնար, ավելի առատ, համով ու անուշ:\n\n— Այդ չէ, բայց, — ասի, — Հոռոմսիմա-ճիճա, կես ժամ կլինի, այս բաց բակին եմ նայում, չեմ կարողանում իմանալ ո՞ւմ տունն է եղել այստեղ, ինչո՞ւ տերը միջից ելել է, ինչո՞ւ տունը վերցրել են, մեջի կեցողը ո՞ւր է գնացել: \nԴու հին կնիկմարդ ես, քաղաքիս ամեն ծակուծուկը մտել-ելել ես, անշուշտ այդ էլ կիմանաս. հարկավոր գործ թե չունես, ջանս, Հոռոմսիմա-ճիճա, պատմի այս բաց բակի առաջվա կեցողների մասին` ինչ որ գիտես:\n\nՀոռոմսիմա-ճիճան աչքը դարձրեց բաց բակի կողմը, մի լավ նայեց, գլուխը տարուբերեց. «Ա՛խ, որդի՛, որդի՛, ասաց, այս տան հեքիաթը երկար է, առաջվա հեքիաթների պես օխտը օր, օխտը գիշեր պիտի պատմես, որ ծերին հասնես»:\n\n«Այս պարապ-դատարկ տեղը, ինչպես հիմի ես տեսնում, միշտ այսպես չէր. մի ժամանակ այստեղ փոքրիկ, բայց գեղեցիկ, փայտից, բայց ամուր, կարգին, լավ պահված տուն կար: \nԻ՞նչ անեմ հիմիկվա աղյուսի տները, որ դրսից պալատներ են նմանում, իսկ ներսից իսկական գերեզմանոց են: \nՀնուց մի խոսք կա` «թուլա — մեջը նստողը կուլա»: \nԱյս դատարկ տեղը, նայի այստեղ, ասաց, մատով ցույց տալով գետինը, այս թթի ծառի դիմաց, հինգ պատուհանով, կանաչ փեղկերով, կարմիր կտուրով մի տուն կար. նրանից քիչ ներքև, մինչև այն աքասիները — տեսնո՞ւմ ես — ահա այդտեղ մի մարագ կար. տան ու մարագի մեջտեղը մի խոհանոց և մոտն էլ` մի հավաբուն. այստեղ, դարբասի աջ կողմը, դեպի վար, մի ծանծաղ ջրհոր կար, ասաց Հոռոմսիմա-ճիճան և սկսեց փնտրել ջրհորը, բայց ջրհոր չէր երևում: \n«Մեղա՛, այս ի՞նչ տարօրինակ բան է. տեսնո՞ւմ ես, ջրհորը կորել է, այս ի՞նչ բան է. այսօրվա պես միտս է, որ այս կանգնածս տեղը անուշ, թեթև ջրով, ոչ խոր մի ջրհոր կար, ի՞նչ է եղել. մեղա՛, ամեն բանի կորչելը լսել էի, բայց ջրհորի կորչելը հեչ չէի լսել»:\n\nՔիչ լռելուց հետո Հոռոմսիմա-ճիճան վար իջավ, գավազանի ծայրովը հողը փորփրեց ու ասաց. «Տեսնո՞ւմ ես գեղեցիկ ջրհորը. չարաճճի երեխաները կղմինդրով, քարով, հողով լցրել, կորցրել են. ափսո՛ս, ափսո՛ս, բայց ի՛նչ. գլուխը կտրելուց հետո մորուքի վրա չեն լալիս: \nԱյս էլ այսպես. ջրհորն ի՞նչ հորս ցավն է, որ ափսոսամ, մեղքը խեղճ մանրավաճառ Սարգսին ու նրա ընտանիքին եղավ»:\n\n— Ճիշտը գիտե՞ս, որ այստեղ աթթար32 Սարգսի տունն էր, — հարցրի, — տես` մոռացել էի: \nԲայց ի՞նչ եղավ աթթար Սարգիսը, որտեղ է հիմա. կա՞, թե՞ չկա այդ մարդը, ընտանիքը որտե՞ղ է. մի գեղեցիկ աղջիկ ու մի տղա էլ ուներ, ո՞ւր են հիմի... \nԱյն ժամանակները ես դեռ երեխա էի. մեր տունը մի հաճի-մամա էր գնում-գալիս. նա մեզ շատ բաներ էր պատմում աթթար Սարգսի մասին, գովում էր նրա տուն-տեղ կառավարելը. նրա կնոջ գովասանքն էր անում, նրա զավակների մասին ի՛նչ լավ բաներ ասես պատմում էր: \nԱմառները մրգի ժամանակ, գնում էր նրանց տունը, տեսակ-տեսակ միրգ էր քաղում բաղից, գրպաններն էր լցնում և մեզ բերում. սա, ասում էր, խաղողի նման բալ է, սա մեղրահամ կեռաս է, սա շամ-սալոր է, սա` քրքում խնձոր է, սա` զինճիրմե-տանձ է — ո՞ւմ միտքն է` մրգի տեսակները շա՛տ էն: \nԱյդ ժամանակից ի վեր աթթար Սարգսին ճանաչում էինք: \nԵրբ տան համար պետք էր լինում ամեն տեսակի մանր-մունր բաներ, մայրս ինձ փող էր տալիս, և ես միշտ Սարգիս-աղայի խանութից էի առնում զմուռս, արջասպ, վարդի մուրաբայի համար ծծումբ, խունկ, քույրերիս համար սուրբ Կարապետի մաստաք, ահա այսպիսի բաներ:\n\nՇատ էի սիրում աթթար Սարգսին, հանդարտ մարդ էր. երեսը միշտ խնդում էր: \n«Ի՞նչ ես ուզում, տղաս», — ասում էր, երբ նրա խանութն էի մտնում: \n«Մամաս բարև արավ, ասում էի մի գրոշի մեղրամոմ ուզեց թել մոմելու համար»: \n«Տամ, տղաս, տամ», — ասում էր, և թղթի պես բարակ տաշած փայտե կլոր արկղներից հանում էր մեղրամոմը, դանակը թքոտում, որ մեղրամոմին չկպչի, կտրում, թղթի մեջը փաթաթում, տալիս: \nՀետո դարակից վերցնում էր մուրաբայի մի մեծ բանկա, միջից մի կտոր նեպեթ-շաքար էր հանում. «այս էլ քեզ, տղաս, — ասում էր, — կե՛ր, դա հազի դեղ է»: \nԵրբեք չի պատահել, որ նրա խանութից բան առած լինեմ ու դատարկ ձեռքով ետ դառնամ: \nՆեպեթ-շաքարը ձմեռներն էր տալիս, ամառները խանութի մեջ մի զամբյուղ էր ունենում, տեսակ-տեսակ մրգերով լիքը, երբեմն` բալ, երբեմն` ծիրան, սալոր, տանձ, խնձոր: \nՀայտնի բան է, որ իր բաղից էր: \nԱթթար Սարգսի բաղն այն ժամանակները — ասածս կլինի սրանից մոտ 30-35 տարի առաջ — խիստ գոված բաղ էր: \nԻ՛նչպես է լինում, մայրս ինձ էլի նրա խանութն է ուղարկում, խաչը վկա, լավ միտս չէ, կարծեմ փլավի համար զաֆռան պիտի առնեի: \nՓողը տվի. մայրս ինչ որ պատվիրել էր` ասի իրեն. փաթթեց տվեց: \nԱչքս լիքը մրգով զամբյուղից չէի հեռացնում: \nԱթթար Սարգիսը միտքս հասկացավ. «այսօր, ասաց, իմ բաղից քեզ միրգ կուտեցնեմ, դու մեր տունը գիտե՞ս ո՛րտեղ է»: \n«Հա՛, գիտեմ, ասի, Աստվածածնի փողոցումն է, չէ՞»: \n«Հա, տղաս, գտար, — ասաց, — այդտեղ հինգ պատուհանով, կանաչ փեղկերով տուն է, առջևն էլ մի թթի ծառ կա: \nԱյս զամբյուղն առ տար տիկինին — իր կնոջը` ուզեց հասկացնել — տուր իրեն ու ասա` «Սարգիս-աղան հրամայեց, — ասա, որ Թորոսի հետ — նրա որդին էր — բաղը մտնեք և սրտներդ ինչ ուզենա` ուտեք»: \nՁեռս մի նոր զամբյուղ տվեց, մեջը նայեմ` լյարդ կար: \nԼյարդը որ տեսա` ասես սատկած շան տեսածի պես եղա, այնպես զզվեցի: \nԱյն ժամանակները — չգիտեմ հիմի ի՛նչպես է — լյարդ ուտողի վրա այնպես էին ծիծաղում, որ գողից-հարբեցողից, կեղծ դրամ շինողից ավելի: \nԼյարդը ուտողը տնով-տեղով ծաղրելի մարդ էր. կարգին մարդիկ հետը երթուգալ չէին անում: \nԲոլորովին մոռացա աթթար Սարգսի լավ մարդ լինելը, նրա գոված բաղը, նրա գեղեցիկ աղջկան — հաճի-մամայից լսել էի այդ աղջկա գովասանքը — ի՛նչ խոսքս երկարացնեմ, լյարդը բոլորովին փչացրեց իմ բարեկամությունը աթթար Սարգսի հետ: \nԱյդ բանը աթթար Սարգիսը հասկացավ: \n«Ինչո՞ւ այդպես մեկեն իմեկ տխրեցիր», հարցրեց` էլի առաջվա պես խնդումերես: \n«Դուք բակում շուն ունե՞ք», — հարցրի նրա խոսքին ուշադրություն չդարձնելով: \n«Չէ, չունեմ», — ասաց: \n«Հապա այս լյարդը ո՞ւմ պիտի տաք», — ասի: \n«Ոչ ոքի էլ տալու չենք, — ասաց, — մենք ինքերս պիտի ուտենք»: \nԱչքս աթթար Սարգսին դարձրի` արդյոք կատակ չի՞ անում, արդյոք վրաս չի՞ ծիծաղում, բայց չէ. երեսի վրա կատակի հետք չնկատեցի: \n«Դու լյա՞րդ ես ուտում», — հարցրի: \n«Հա՛, ուտում եմ», — ասաց: \n«Ճի՞շտ ուտում ես», — հարցրի: \n«Ինչո՞ւ ես զարմանում որ, — ասաց նա, — լյարդը չի՞ ուտվի, ի՞նչ է»: \n«Դա կատաղած շներն են ուտում», — ասի սիրտս ցաված: \n«Դու իսկի չե՞ս կերել», — հարցրեց ինձ աթթար Սարգիսը: \nԵս լռեցի, բան չասի և երեսս դարձրի խռովածի պես: \nԱյդ րոպեին խեղճ Սարգիս-աղան աչքիս մեռելի միս ուտող կամ մարդակեր թվաց:\n\nԱյս խոսքի վրա էինք, որ ներս մտավ սիրուն, իմ հասակակից մի տղա: \n«Մայրս ղրկեց, — ասաց, — որ շուկայից ինչ-որ առել ես, ինձ տաս, տուն տանեմ. օջախը երկար ժամանակ է` վառվում է»: \nԻմացա, որ ներս մտնողը նրա որդի Թորոսն էր, որի մասին հաջի մամայից գովասանքներ շատ էի լսել:\n\nԱյս պատմածս ժամանակները մեր քաղաքում ութ-ինը տարեկան մաքուր-կարգին երեխա շատ քիչ էր պատահում. ոտաբոբիկ, գրպանները վեգերով լիքը, վարտիքի փողքերը պատառոտած, գլուխները` բաց, երեսները փոշոտ, ճանկռոտած, բերանները հազար տեսակ հայհոյանք, այսպես էին երեխաները չորսից մինչև տասներեք տարեկանը. մեր ժամանակը խելք, քաղաքավարություն, բարի վարք` խանութի մեջ էին սովորում. տանը — ուզում եմ ասել` թաղերում, փողոցներում– ամեն տեսակ այլանդակություն էր` հարստից սկսած մինչև վերջին աղքատի երեխան: \nԹորոսի երեսից երևում էր, որ նա տանը նստող խելոք տղա է: \nՍրտով սիրեցի նրան: \n«Ահա, տղաս», — ասաց աթթար Սարգիսն ու նրան տվեց իմ նետած զամբյուղը: \nԹորոսը մեջը նայեց. «Այսօր կարկանդա՞կ կունենանք», — ասաց ու գլխարկը դրեց, ուզում էր գնալ: \n«Ա՛յ տղա, Թորոս, — կանչեց աթթար Սարգիսը, — արի, հետդ առ Մելքոնին, տար մեր տունը` ախպար — ախպար խաղացեք»: \nՄտքումս ուրախացա, մեկ որ` Թորոսի պես լավ տղայի հետ պիտի խաղայի, մեկ էլ որ` նրանց գոված բաղը պիտի տեսնեի. մի ուրիշ պատճառ էլ կար ուրախանալու, բայց չեմ ասում, թե խելք ունեք` հասկացեք: \nԶարմանք բան է մարդուս բնությունը. երեխա կա, որի խելքը տասնութ տարեկան հասակում է բացվում, երեխա էլ կա, որ հինգ տարեկան հասակում այնքան բան է հասկանում, ինչքան ծերերը: \nՄարդուս բնությունը մեծ բան է: \n«Հապա զավֆռա՞նս», — հարցրի Սարգիս-աղային: \n«Դա քու բանդ չէ, — ասաց: \nԻնձ տուր, մեկին կտամ` կտանի. դու միամիտ եղիր»: \nՇատ ուրախացա, որ, դրանից էլ ազատվեցի, և վազելով ես ու Թորոսը գնացինք դեպի ցած: \nԹորոսը սուս-փուս գնում էր, կարծես ինձանից քաշվում էր: \nԱռաջինը ես խոսք բաց արի: \n«Ա՛յ տղա, դուք լյա՞րդ եք ուտում, հա՞», — հարցրի նրան: \n«Հա, կարկանդակով», — կարճ կտրեց խոսքը Թորոսը: \n«Բա ասում են, թե լյարդը շներին են տալիս ո՛ւ.., ասի ես, շան կերած բանը հեչ մարդ կուտե՞»: \n«Շունը հավի միս էլ է ուտում, դրան որ նայես` մենք հեչ բան ուտելու չենք», — ասաց Թորոսը, և, երեսից հասկացա, որ սիրտն ինձանից ցավել է: \nՀայտնի բան է, որ հարցմունքս անվայել էր: \nԼյարդի մասին է՛լ խոսք չեղավ:\n\nԱյսօրվա պես միտս է. փողոցի դռնից որ ներս մտանք, կարծես մի նոր աշխարհ մտածի պես եղա. բակը մաքուր. մի շյուղ չկար. ճերմակ, գեղեցիկ հավեր, բադեր, հնդկահավեր իրենց ճուտերով ման էին գալիս. տան կտուրին գեղեցիկ, ցեղական աղավնիներ կային. բակի մեջ տեղ-տեղ վայրի ծառեր էին տնկված` կանաչ, թարմ, մատղաշ. տան սանդուղքը և պատշգամբը մաքուր, գեղեցիկ, ջրհորդանների տակ ներկած տակառներ կային անձրևաջրի համար, և բոլորը մաքուր: \nՊատուհանների վրա ճերմակ ծաղկամաններով տեսակ-տեսակ ծաղիկներ կային, պատշգամբում կախված մաքուր վանդակներում երգող թռչուններ` դեղձանիկ, սոխակ, կարմրակատար — մյուսների անունները չգիտեի — մի խոսքով ինչ բանի վրա աչքս դարձի` ամենը մաքուր, համեստ, գեղեցիկ:\n\nԲակում շուն չկար. էլի լյարդը միտս ընկավ. հիմա հավատացի, որ իրենք պիտի ուտեն: \nԽոհանոցում, ճիշտ է, կրակ էր վառվում: \nԾուխը քուլա-քուլա բարձրանում էր ծխնելույզից: \nԽոհանոցում մի կին կար. երևում էր, որ Սարգսի կինն է: \nԱթթար Սարգսի կինը կլիներ մոտ երեսուն տարեկան, ինքն առո՛ղջ, այտերը կարմի՛ր, մարմինը ամո՛ւր, օջախի դիմացը կանգնած շատ ավելի էր կարմրել, ինչպես ասում են` ալը թշերից կաթում էր: \nՊատշգամբում, նստարանին նստած էր, հին սովորությամբ գլուխը մուգ կարմրագույն ընտիր կերպասի ֆեսով մի աղջիկ…\tԳեղեցիկ շատ աղջիկներ եմ տեսել, ավելի գեղեցիկ դեմքեր եմ տեսել, բայց ինչ որ այն օրը տեսա, կյանքումս այնպիսի աղջիկ տեսած չեմ: \nՈ՞վ գիտե, գուցե այն ժամանակ երեխա էի, շատ գեղեցկուհիներ տեսած չլինելով, նա ինձ հիանալի բան երևաց, ու քանի գնաց` մտքիս մեջ ավելի գեղեցկացրի, ո՞վ գիտե: \nԲայց դրանից հետո է՛լ, ոչ մի աղջկա գեղեցկություն ինձ այդպես չհիացրեց, չսիրահարեցրեց: \nԱսում են, և դա ճիշտ է եղել, թե մարդ հր կյանքում մի անգամ է սիրում: \nԱյն օրը ես առաջին ու վերջին անգամ սիրեցի: \nԱղջկա անունը Թագուշ էր:\n\nԹորոսի մոր հրամանով պարտեզ մտանք, տեսակ-տեսակ ծաղիկներ քաղեցինք, միրգ կերանք, ճաշի Ժամանակ Սարգիս-աղան խանութից եկավ, լյարդից պատրաստած կարկանդակը կերավ. տեսա, որ երբեմն մարդկանց գովածը հիմար բան է լինում, երբեմն էլ վատ ասածը` լավ: \nԱրդյո՞ք կարկանդակն էր համեղ պատրաստած, արդյո՞ք մանկությունս էր նրան համ տվողը, թե՞ Թագուշի վրա նայելս…\tա՛խ, անմոռաց տարիներ, ափսո՛ս, հազա՛ր ափսոս, որ այդպես շուտ կորաք, գնացիք...\nԵրկու-երեք ամսից Չորնամոռ գնացի, և, դրանից հետո ուղիղ քսանչորս տարի ոտս քաղաք չդրի: \nԱյն, ինչ որ պատմեցի աթթար Սարգսի և նրա ընտանիքի մասին` մի վայրկյանում մտքովս անցավ: \nՀոռոմսիմա-ճիճան ջրհորի առաջ գավազանով դեռ կոտրտած կղմինդրներն էր դես-դեն գցում, կարծես դրանց միջից ավերված տան նախկին շինությունն էր ուզում լույս աշխարհ հանել:\n\nՆորից հարցրի նրան. «Հետո՞, ճիճա, հիմա որտե՞ղ է աթթար Սարգիսը, որտե՞ղ է նրա ընտանիքը»: \nՈւզում էի դեռ մի ուրիշ բան էլ հարցնել, բայց հիշեցի, որ դրանից երեսունհինգ տարի է անցել:\n\n— Դու նրան ճանաչո՞ւմ էիր, ի՞նչ է, — հարցրեց Հոռոմսիմա-ճիճան:\n\n— Հա՛, մի քիչ ճանաչում էի, — ասացի:\n\n— Ուրեմն հայրդ ու մայրդ գնալ-գա՞լ ունեին աթթար Սարգսի ընտանիքի հետ:\n\n— Չէ՛, — ասացի, — մի անգամ այնպես, պատահաբար եղել եմ նրանց տանը, երեխա ժամանակս, երբ ութ տարեկան կլինեի:\n\nՀոռոմսիմա-ճիճան սկսեց մատներով համարել ու մտքի մեջ փնթփնթալ, հետո ասաց. «Հա՛, բա՛, այդ ժամանակները խեղճ մարդու ամենալավ տարիներն էին: \nՕ՛ֆ, ի՛նչ քեֆեր, ի՛նչ ուրախ օրեր ենք անցկացրել այս բաղի մեջ…\tառաջներն այսպե՞ս էր որ…\tԱյն գեղեցիկ բաղի ու տան հետքն էլ չի մնացել... այստեղ` խոհանոցն էր, այստեղ` հավաբունը, այստեղ` գեղեցիկ տունը, այստեղ` մարագը, այստեղ` ջրհորը, այստեղ` բաղի ցանկապատը... ասում էր Հոռոմսիմա-ճիճան և տեղից տեղ անցնելով` գավազանը գետնին էր խփում. ասածների ո՛չ միայն հիմքը, հետքն անգամ չէր մնացել. կարծես թե ի բնե, աշխարհիս ստեղծման օրից, այդ ամայի տեղը մարդու ոտքը չէր կոխած: \nԲայց ի՞նչ` երեկվա պես միտս է այս բաց բակի առաջվա տեսքն ու մեջն ապրողների բախտավոր կյանքն ու ուրախությունը:\n\n— Ա՛խ, տղա՛ս, ով որ այս խեղճ, միամիտ, Աստծու օրհնած մարդկանց այս օրը գցեց, ով որ նրանց տունը քանդեց, ընտանիքը ցիրուցան արավ, ոչխարի հոտի մեջ մտած գայլի նման մտավ այս անմեղ ընտանիքը, Աստված անե նրա դատաստանը…\tՉէ՛, ես այդ մարդուն վատություն չեմ ցանկանում, ես նրա առուտուրին վնաս չեմ ցանկանում. նրա տանը մահ չեմ ցանկանում. բայց թե որ վերևն Աստված կա, այդ մարդը թող իր տանը մեջ հանգիստ չունենա. զավակներով չուրախանա. տան չորս պատի մեջ Աստծու վառած օջախով չտաքանա, ինչպես որ ինքն այն խեղճ-անմեղների տունը տակնուվրա արավ, նրանց չորս քամու բերանը տվեց և նրանց վաղաժամ մահվան պատճառը եղավ: \nԻնքն էլ, Աստված տա, դատարկուն շրջի աշխարհքիս երեսը. անուշ քնի կարոտ մնա. հարստության ավելանալու հետ` ցավ ու դարդն էլ ավելանա. երկաթե սնդուկի վրա պահապան կանգնի, գողի ու ավազակի ահից տարին-տասներկու ամիս սիրտը դող լինի. անկշտությունը քանի գնա ավելանա մեջը, ուտե` չկշտանա, խմե` ծարավը չկտրի, քանի հարստանա` ոսկու և փողի պապակն այնքան ավելանա: \nԱմենակարող Աստված, ե՞րբ կլինի` մի օր այդ անիծած սերնդին ոսկու մեջ թաղված տեսնեի:\n\nՀետզհետե խեղճ կինն ավելի ու ավելի էր տաքանում, խոսքը բերանից հեղեղի պես էր հոսում, դադարում չուներ...\n— Ճիճա, — ասի, — եթե շտապ գործ չունես, արի՛ այս ակացու ստվերի տակ նստենք, — օրն էլ տաք էր, կարծես երկնքից կրակ էր թափվում, — իրար հետ զրույց անենք, հին բաները մտքներս բերենք. մեռնողների վրա խոսք բաց անենք, որովհետև ինչ որ նոր է, ինչ որ կենդանություն ունի, հավատա՛, հների ոտի փոշին չարժե: \nԵթե մարդու սիրտը բացվելու լինի` հների արած լավ գործերի հիշատակովը կբացվի. մեր օրվա մարդիկ զզվանքից ավելի բանի արժանի չեն:\n\nՃիշտ է ասածդ, — ասաց Հոռոմսիմա-ճիճան, — քսանհինգ-երեսուն տարի եղավ, որ մեր քաղաքը փոխվեց. աստծու վախը կորավ, ժամի սերը խափանեցավ. ծերերի պատիվը ոտի տակ գնաց: \nՆոր մարդիկ դուրս եկան, նոր բաների հետևից ընկան, նորին չհասան, բայց հին սովորությունները, ծեսերը մոռացան, ձեռից բաց թողեցին և ծաղրուծանակ եղան աշխարհի առջև: \nՎա՛յ դրանց գլխին, դրա՞նք պիտի քաղաք կառավարեն, դրա՞նք պիտի ուրիշի տանը նեցուկ դնեն, երբ որ իրենց տան հիմքը այսօր-վաղը պիտի քանդվի: \nԱվելի վա՛յ դրանց կանանց գլխին. իրենց մայրերի պես համեստ մնալ չցանկացան, կարծում էին, թե գլուխները բանալով իշխանուհի կդառնան, տիրուհի կլինեն. դու մի ասի` գլուխները չբացած…\tաշխարհի առջև խայտառակ եղան: \nՎաղուց փորձված բան է, որ երբ մի ազգ, մի ընտանիք կամ մի մարդ իր հավատից սառչում է, իր պապերի ծեսերից դուրս է գալիս, նրա բանը վերջացած է, նա մարդաշարքից դուրս է գալիս. քանի գնա` ճահճի մեջ խորունկ կխրվի: \nՔիչ առաջ հարցնում էիր` ինչի՞ցն է, որ մեր ժողովուրդը կոտորվում է. մի լա՛վ միտք արա` դա առանց իմ ասելու էլ լույսի պես պարզ է: \nԱյդպիսիների համար հին մի խոսք կա. մի տան մեջ, ասում են, լինում են մի սագ ու մի հավ. հավը տեսնում է, որ իր ածած ձվերը սագի ձվերից փոքր են. մտքում նախանձում է ու Աստծուն աղաչում, որ մեկ էլ ածելիս սագի պես խոշոր ձվեր ածի: \nԱստված էլ, ասում է զրույցը, լսում է խենթ հավի խնդիրքը. մյուս օրը հավն սկսում է կչկչալ ու տնքալ. սագի ձուն, որ փորի մեջն է զոռում, զոռում է` դուրս չի գալիս, զոռում, զոռում է դուրս չի գալիս, մեկ էլ որ հավը զոռում է, ձուն դուրս է գալիս, բայց հավի փորն էլ պատռվում է: \nՍրա նման է և մեր խալխի բանը: \nԲայց այդ փորը պատռելը տեսակ-տեսակ է լինում. այսօր մեկը կընկնի կմեռնի` սա մի տեսակն է. վաղը մյուսը կգժվի` այս էլ մյուս տեսակն է. մյուս օրը մի ուրիշը կսնանկանա, անունը կխայտառակե` այս էլ ուրիշ տեսակն է. մյուսն էլ չի՛ մեռնի, չի՛ սնանկանա բայց ուրիշների մահվան, սնանկանալու, ընտանիքի աղքատանալու պատճառը կլինի. այս էլ…փոր պատռելու մի ուրիշ տեսակն է: \nԴրա տեսակները շատ են: \nԲայց դու տես որ` մեջտեղը ազգերս կորչելու վրա է: \nՄի տես` քաղաքներս ավերակ եղավ...խալխը մի ծայրից դուրս է գնում, դուրս է գնում — ետ դարձող չկա…\tօ՛ֆ, օ՛ֆ, քանի միտք անես, այնքան միտք անելու բան կա, շատ տաղ գիտեմ, բայց ձայն չունեմ, լսող էլ չկա:\n\n«Աթթար Սարգսին ես վաղուց եմ ճանաչում. ես նրան դեռ փոքրուց գիտեի. քու տեսած ժամանակը նա քառասուն տարեկանից ավելի կլիներ, բայց ինչպես որ տեսել էիր, ի բնե այդպես էր. սուս, խոնարհ, ժամասեր, գեղջուկին, աղքատին ողորմացող: \nՈ՛չ մի օր չի եղել, որ իր կնոջ վրա բղավի. մի անգամ որդոց վրա ձեռ վերուցած չի: \nԻնչ որ ունեցել է` դրանով Աստծուն փառք է տվել. «ունեցածս քիչ է»` ասած չէ, ագահություն արած չէ, դրացիների ունեցածի վրա աչք տնկած չէ, շատ է ունեցել` շատ է կերել, քիչ է ունեցել` քիչ է կերել: \nԱհա՛ այսպիսի օրհնած մարդ է եղել աթթար Սարգիսը: \nՆրա կինն էլ` իր նման: \nԿինը երեխա ժամանակ որբացել է. մոր կողմի ազգականներն իրենց մոտ են տարել և, վայ նաչարին, մեծացրել են: \nՎա՛յ որբի արևին: \nՀոր-մոր մեռնելուց հետո ժառանգությունն էլ չի օգնի: \nՃիշտ է թե սուտ, ասում են, նրա հայրը մեռնելիս խանութի մեջ երեք հազարի կաշվեղեն ապրանք է թողել, սնդուկումն էլ` երկու հազար հատ կարմիր ոսկի: \nԵրբ որ հայրը ընկնում-մեռնում է, ազգականները խեղճին իբր տեր կանգնող են լինում, ապրանքն ու կարմիր ոսկիները հափշտակում են: \nԱղջիկը որ հասնում, տասնչորս տարեկան է դառնում` ուզող-ուզողի ետևից են լինում, բայց երբ որ օժիտ են փնտրում ու օժիտ չեն գտնում` մեր խնամախոսները սուս ու փուս պոչները քաշում են, և խեղճ աղջիկը վիզը ծուռ է մնում: \nԲանն աջողի, աթթար Սարգիսը կանգնում է, թե` ես, — ասում է, — ինձ ընկեր եմ ուզում, ես նրա օժիտի վրա աչք չունիմ, — ասում է: \nՍևսիրտ ազգականներն էլ, իսկույն վերցնում են ու խեղճ որբի առջևն են նետում ինչքան ասես հին-հին լաթեր, կոտրտած, փտած կահ-կարասիք են տալիս, մի քանի հատ էլ` ոսկի, «այս էլ ասում են, հորիցդ մնացած օժիտը». ձեռից էլ թուղթ են առնում, թե` հորից մնացածը, ամեն ինչ լրիվ հանձնեցինք, և հոգսից ազատվում են:\n\nԱյդ ժամանակները Սարգիսը դեռ ոչինչ չի ունենում, կնոջ պես ինքն էլ, խեղճը, մերկ ու բոբիկ է լինում` խանութի աշակերտ. ստացածն էլ, ո՛վ գիտե, հարյուր կամ հարյուր հիսուն ռուբլի էր. այն ժամանակները դեռ փողը թղթադրամով էին հաշվում: \nՀիմիկվա փողով որ հաշվես, ով գիտե, քառասուն մանեթ կամ լինի կամ` չէ: \nՀնուց մի խոսք կա, լսե՞լ ես. «Երկու մերկը մի բաղնիսի մեջ կսազեն»: \nԻսկը դրանց բանն էլ այդպես էր. էրիկը` չունիմ, կնիկը` չունիմ. դրանց ո՞վ տեր պիտի կանգներ: \nԲայց դու Աստծու ողորմությանը նայե, որ մարդու հաշվից դուրս է: \nԱյն տարին Սարգսի հայրը ընկնում-մեռնում է. խանութը կտակով գրում է տղի վրա, որ տարին այսքան ու այսքան տալով, վերջ ի վերջո, ինքը տեր դառնա: \nՄեր այս որբ Սարգիսն էլ, երեք տարի չի անցնում, որ խանութի տեր է դառնում, պարտքն էլ մաքուր վերջացնում է: \nՆրանից հետո քանի գնում գործերը հաջող են գնում, խանութն ապրանքով լցվում է: \nՀորից մնացած գետնի վրա — ահա այս մեր կանգնած տեղը — մի գեղեցիկ փայտե տուն է շինում, ինքը այդտեղ տեղափոխվում: \nԱյդ տարին էլ Աստված մի աղջիկ զավակ է տալիս, անունը Թագուշ են դնում` տատի հիշատակին. չորս տարուց էլ Աստված մի արու զավակ է ընծայում, դրա անունն էլ Թորոս են դնում` պապի հիշատակին:\n\nԱհա՛ այսպես, մեր երկու որբը տուն-տեղ են լինում, մարդու շարք մտնում: \nԱռաջվա վրաները խնդացողները այդ ժամանակ կամաց-կամաց մոտենում են, գնալ-գալ են սկսում, շոյում, շողոքորթում են` «Սարգիս վար, Սարգիս վեր»: \nԲայց Սարգիսը մնաց էլի առաջվա օրհնած Սարգիսը. մեկին գեշ խոսք չասաց, ազգականներից մեկի երեսովը չզարկեց, թե` այսպես-այսպես զրկել եք. լուռ մնաց. ո՛չ միայն կնոջ ազգականներից օժիտը չպահանջեց, այլև ձեռից եկածի չափով նրանց լավություն արավ, քանի որ այն օժիտը նրանք վաղուց էին կերել ու նորից աղքատություն էին քաշում: \nԱխր, հո գիտես, մի խոսք կա` «կուտես միրաս33 — կմուրաս»: \nԻսկը այդպես եղավ ազգականների վերջը:\n\nԻնչպես ասի, Սարգիսը ոչ մեկից երես չդարձրեց, որի՛ աղջիկը պսակեց, տեղավորեցրեց, որի՛ որդուն գործի դրեց, հացի տեր արավ, որի՛ն ծերությանը օգնեց, որի՛ն այս արավ, որի՛ն այն արավ, մի խոսքով` ամենին հասավ: \nԻնչպես որ իր սիրտն էր մաքուր, այնպես էլ կնոջ սիրտն էր: \nԱզգականների համար նրա արածը հո՛ կա ու կա. դա ոչինչ. հատուկ խմոր էր հունցում, փուռ վառում, սինիներով տեսակ-տեսակ խմորեղեն խանութի ծառայի ձեռքով բաժանում էր դուռ-դրացուն, աղքատներին, որպեսզի, չլինի թե, ասում էր, անուշ հոտը խեղճերի քթին դիպչի ու սրտներն ուզենա:\n\nԱյդ ժամանակ մարդս, Աստված ողորմի հոգուն, դուն շատ ապրիս է լինում, մեռնում է, ես էլ չոր գլուխ եմ մնում: \nՍարգիս աղայի կինն ասում է ինձ. «Ինչո՞ւ պիտի մեն-մենակ մնաս տանդ մեջը, — ասում է, — տունդ քրեհով տուր, ինքդ էլ արի մեզ մոտ»: \nԵս էլ շատ միտք չեմ անում, ինչպես որ ասում է, այնպես էլ անում եմ. ունիմ-չունիմս` մի մեծ սնդուկի մեջ եմ լցնում, վեր եմ կենում, փոխադրվում նրանց տուն ու երկու քրոջ պես ենք լինում: \nԱյդ ժամանակ Թագուշը հինգ տարեկան կամ կլիներ, կամ` չէ: \nԹորոսը դեռ կուրծք էր ուտում: \nՏասը տարի կեցա դրանց տանը: \nՀարցրու, թե այդ տասը տարվա մեջը մի թթու խոսք լսե՞լ ես նրանցից, մեղա՛ Աստծու, մի անգամ չասին, թե` դու մեր հացն ես ուտում, մեր ջուրն ես խմում, մեր շորն ես հագնում, ընդհակառակը, ամենապատվավոր տեղն էին նստեցնում, հարգում, շահում: \nԱստծու համար պիտի ասեմ` ես նրանց ի՞նչն էի որ, քույր չէի, զոքանչ չէի, սկեսուր չէի, մայր չէի, ազգական չէի, փողոցից եկած մի օտար կնիկմարդ... \nԱյդ դեռ ոչի՛նչ. մի օր չհարցրին ինձ, թե դու ո՞վ ես, ո՞ւմ զավակն ես, խալխի մոտ ի՞նչ համարում ունես. հեռո՛ւ տնից-տեղից` գուցե ես գող եմ — ճակատիս վրա հո գրած չէ՞ իմ ով լինելս — գուցե անունս ելած կնիկմարդ եմ, գուցե մի ուրիշ պակասության տեր եմ, մեղա՛ աստծու: \nԺամանակ առ ժամանակ էլ սիրտս լցվում էր ու նրանց ասում էի. «Ա՛յ ադամորդիք, ախր դուք էլ մարդ եք, այդպես միամիտ լինել կլինի՞, այդ ի՞նչ է արածներդ. և մի լավ բարկանում էի, աչքներդ բացե՛ք, ասում էի, թե չէ` մարդիկ կբանան, բայց այն ժամանակ բանը բանից անցած կլինի»: \nՆրանք էլ ծիծաղում էին:\n\n\n\n\n\n\nԱհա այսպիսի Աստծու օրհնած մարդիկ էին խեղճերը, ինչպես որ իրենք արդար սիրտ ունեին, այնպես էլ ամենքին արդար էին համարում, բայց հոգիս վկայում էր, որ այս բանը լավ չի վերջանալու: \nԵս միշտ նրանց աչքի առաջն էի բերում գլխներին գալիքը, որ մի քիչ այդ միամտությանը վերջ տային, աչքերը բանային, բայց ո՞ւմն ես ասում: \nՆրանք էլի իրենց սազն էին ածում: \nՄաքուր մարդ, կատարյալ քրիստոնյա ուզո՞ւմ ես — հենց դրանք էին:\n\nՔաղցր երազի պես անցավ տասը տարիս այս արդար մոր կաթ կերածների տանը. ո՛չ ցավ գիտեի, ո՛չ դարդ գիտեի, ո՛չ պարտատերերս մի օր դուռս զարկին, ո՛չ վաղվա ուտելիքս էի հոգում, ո՛չ` վաղվա հագնելիքս. ինչպես որ Աստծու ձեռքն առատ է, նրանց տունն էլ այդպես մի բան էր ինձ համար: \nՏարին տասներկու ամիս ճախարակ էի մանում, ձեռագործս էի անում: \nԻմ գործն էլ այդ էր: \nԱյդ տասը տարվա մեջ մի օր չեղավ, որ ձեռս տաք ջրից հանեմ պաղ ջուրը դնեմ. ամեն կարիքս հոգում էին, առջևս դնում, կե՛ր, խմի՛, նստի՛ ու փա՛ռք տուր ստեղծողիդ:\n\nՄի օր, ամառվա շոգերի ժամանակ — Թագուշս էլ նոր էր տասնհինգը լրացել` տասնվեցը մտել — իրիկվան կողմը բաղում գորգ ենք փռել, հին սովորությամբ սեղանն էլ վրան ենք դրել, մենք էլ ամենքս չորս կողմը բոլորած մեզ համար թեյ ենք խմում: \nՄաքուր ցոլցլուն սամովարը խլթխլթալով եռում է. արևն էլ նոր է մայր մտել: \nԲալը, կեռասը, վաղուց հասել են. ձվի չափ սալորն ու ծիրանը նոր են սկսել կարմրել. ցայգածաղկի, ռեհանի, անանուխի ու տեսակ-տեսակ ուրիշ ծաղիկների հոտը աշխարհք է բռնել. լուսինն էլ ցոլուն պղնձի սինիի պես ելել երկնքի վրա փռվել է: \nԱյսօրվա պես միտս է այդ իրիկունը:\n\nԹագուշս թեյ էր լցնում: \nՏիկին Մարիամը` Սարգիս-աղայի կինը, գավաթը վերցրեց, թեյը ափսեի մեջ լցրեց, ձախ ձեռքն առավ ու դեռ շաքարը բերանը չտարած` վայր ընկավ. ընկածին պես ափսեն էլ ձեռից վայր ընկավ, մեջի թեյը թափվեց շորի վրա: \nԵս մի տեսակ եղա. սիրտս գլխի գալիքը վկայեց. մտքիս մեջը` «չարը խափանի, բարին կատարի»: \n— ասի, ու թաքուն, գոգնոցիս տակ, երեսս խաչ հանեցի: \nԹագուշիս երեսը նայեմ` նա էլ, խեղճը մի տեսակ եղավ. անշուշտ արդար երեխայի հոգին վկայում էր, որ սա մի դատարկ բան չէ. բայց Սարգսի ու Մարիամի հեչ պետքը չէր. նրանք այդպես բաների հեչ չէին հավատում: \nԴու շատ էլ մի հավատա, բայց որ գլխիդ գա՛: \nՄարիամը լաթն առավ վրան սրբեց: \nԹագուշն էլ նորից թեյ լցրեց` «գուցե անուշ լեզվով մարդ պիտի գա, ասաց Սարգիս-աղան ծիծաղելով, աղջի՛, շուտ վեր կաց, վրայիդ թաց շորը փոխե, թե չէ, որ մարդ գա` կամաչես»: \n«Այս ժամին ո՞վ պիտի գա որ, ասաց Մարիամը ծիծաղելով, թե գա էլ` վնաս չունի. քանի գնում` մթնում է, թեյի թափածը չի նկատվի»:\n\nԽոսքը դեռ բերանն էր, որ մեկ էլ տեսնես բաղի դուռը դղրդոցով բացվեց, շլյապայով մի մարդ ներս մտավ. ներս մտածին պես սկսեց բարձր, խզված, այծի ձայնով, արագ-արագ խոսել. «Բարև, բարև, ի՞նչ եք անում... թեյ եք խմում, հա՞...լավ եք անում, լավ եք անում... ես էլ եմ սիրում բաց օդում թեյ խմելը... այս ի՞նչ լավ բաղ է…\tայս բալն ուտե՞մ, հա՞... ի... լավն է, ո՛ւ... այս կեռասի համը տեսնեմ... ո՛ւֆ, ինչ հրաշալի կեռաս է... \nՍրանից մի թաշկինակ տաք` երեխոցս, նշանածիս տանեմ... այս ի՞նչ լավ ծիրան է... \nՍարգիս-աղա, քեզ մի բան ասեմ. արի տունդ ինձ ծախի... չէ՛, այդպես մի անի... արի քեզ մի լավ բան ասեմ... խանութս արի... գիտե՞ս հիմա որտեղ եմ... մի մեծ, երկու հարկանի տուն որ շինել եմ, հենց դրա ցածի հարկումն է...արի այնտեղ…\tաղայավայել կնստենք կանտոռիս առջևը, Մոսկվայի ֆաբրիկաների մասին զրույց կանենք....ախպեր, դա ի՞նչ է...\nՊաղած մնացինք: \nՇատ խենթ, շատ շատախոս տեսել էի, շատ թեթևամիտ մարդ տեսել էի, բայց այդպիսի Աստծու ցուցանք առաջին անգամն էր, որ տեսնում էի: \nԳիտե՞ս ով էր եկողը: \nՄայասիլին Իվանուշը:\n\nԱյս անունը որ լսեցի` սիրտս ելավ: \nԱյդ խելքի աղքատը, իր խենթ տեղովը, ինձ էլ մի այնպիսի փոսի մեջ էր գցել, որ դեռ միջից չէի կարողացել ելնել. բայց Հոռոմսիմա-ճիճային բան չասի, լուռ մնացի, չճանաչող ձևացա:\n\n— Լսե՞լ ես, կամ տեսե՞լ ես այս Աստծո պատիժին, — հարցրեց Հոռոմսիմա-ճիճան:\n\n— Չէ՛, — ասի, — չե՛մ ճանաչում:\n\n— Քաղաքումս չե՞ս ապրում, ի՞նչ է, — ասաց նա, — մարդ կա՞, որ այս նոր-մոդնի խաբեբային չճանաչի: \nԳնա՛, այն քրեհով ապրողներին հարցրո՛ւ, տեղովը նրանցից կիմանաս: \nՔանի՛ մարդու խաբելով, հորենական տնից տեղից զրկեց, միջից հանեց: \nԽեղճերը այս րոպեին ո՛րը քրեհով տնից տուն է ման գալիս, որն էլ ունեցած-չունեցածը գցել, քաղաքից գնացել է և ուրիշ գյուղերում է թափառում. այդ բոլորը Մայասիլին Իվանուշի զոհերն են: \nԴեռ սպասե. նա դեռ շատ խաղեր պիտի խաղա մեր գլխին: \nՎաղուց փորձած է, որ Մայասիլին Իվանուշին հետ գործ բռնողը վերջ ի վերջո ողբալի մարդ պիտի դառնա, ունեցած-չունեցածից զրկվի: \nԴու տեսե՞լ ես որսորդների լոր բռնելը. ի՛նչ հնարքներ են բանեցնում, շվի են փչում, խաբում. այսպիսի հնարների վարպետն է Մայասիլին Իվանուշը` մեր միամիտ ջահել տղերանց իր ցանցը գցելում: \nԱյսօր խև, բան չհասկացող կձևանա, վաղը` խելոք ու բան հասկացող, մյուս օրը` միամիտ, Աստծու գառ, հետո` ժլատ, հետո` առատ, հետո` մեղմ, հետո` խիստ, չորս բոլորն այնքան ման կգա աղվեսի պես պոչը խաղացնելով, որ վերջ ի վերջո ճանկերը կխրի միամիտների մարմինը` ու էլ պրծնելիք չկա. կամ հավիտենական պարտական պիտի մնան ու տոկոսներից աչք բանալու չպիտի թողնի, կամ թե` իսկույն կաշիդ-մաշիդ կքերթե, կթողնե-գնա՛ մամայիդ բարև արա:\n\n— Բարո՛վ եկար, բարո՛վ եկար, — ասաց Սարգիսը, տեղից ելնելով ու ձեռքը երկարելով, — այս ո՞ր քամին փչեց մեր կողմերը: \nԱղջի՛, Մարիամ, մի գավաթ թեյ լցնես մեր պատվելի Իվանուշ-աղային...\n— Սարգիս-աղա, գիտե՞ս ես ինչի՛ եկա քեզի... \nԱ՛յ տղա, աշխարհքը գովասանքովդ լցված է. Սարգիս-աղա են ասում` Սարգիս-աղա լսում: \nԱսի` արի մի գնամ նայեմ, ի՞նչ մարդ է այդ Սարգիս-աղան... ահա եկա... թողությո՛ւն արա համարձակությանս... ես ահա այսպես եմ... հե՛չ մեր տեղի գոռոզ մարդկանց չեմ նմանվում... ում որ հավնեցա, ինքս առաջ կգնամ, կներկայանամ, ծանոթություն կանեմ. տունս կտանեմ-կբերեմ. ես այսպես մարդ եմ, ահա՛. ով ուզում է` թո՛ղ խնդա վրաս, ահա ես այսպես եմ:\n\nԵս էլ մտքումս ասում եմ` «վա՛յ, ծուղակն ընկար, խե՛ղճ Սարգիս, դուն էլ, ընտանիքդ էլ»:\n\nԱյդ միջոցին Մարիամը թեյը լցրեց. դրեց մատուցարանի վրա, Թագուշը Մայասիլովին առջևը տարավ դրեց. նա էլ իսկույն առավ, ափսեով, գավաթով բերանին տարավ. «Այս թեյը ումի՞ց եք առնում», — ասաց, — թեյ ուզում եք` իմ խանութս, գիտե՞ք որտեղ է, այն նոր շինած մեծ տունը չկա՞, այնտեղ է խանութս, ի՛նչ տեսակն ուզեք` տամ, գինն էլ` էժան. Կարզինկինի երկու մանեթանոց թեյը, ձեր խաթեր համար, հարյուր իննսունհինգով կտամ, թեկուզ, Աստված վկա, վնաս եմ անում: \nԱյս ի՛նչ անպիտան թեյ է ձեր խմածը, այս տեսակ թեյ իմ ծառան էլ չի խմում, ասաց ու ագահաբար մի րոպեում մեծ գավաթը դատարկեց: \n— Ես էլի կխմեմ, — ասաց, — այս օդը մարդու ախորժակ է բացում: \nԵրբ որ ախորժակով թեյ խմել եմ ցանկանում, միշտ հատուկ լծել եմ տալիս ձիս` ու դեպի Սուրբ Խաչ. այնտեղ բաց օդին, երկու-երեք բաժակ աղայավայել խմում եմ, պրծա՛վ գնաց: \nԵս ահա այսպես եվրոպեսկի բաներ եմ սիրում:\n\n— Խմե՛, անուշ լինի քեզ, — ասաց Սարգիս-աղան:\n\n— Հետո՞, Սարգիս-աղա, վաղը ինձ մոտ կգա՞ս:\n\n— Նայենք:\n\n— Նայենքս ո՞րն է. թե գալու ես` արի. մեզ համար, առանձին կանտոռի առջև կնստենք, թեյը դիմացներս կքաշենք, հա՛ խմե, հա՛ խոսի, մեջե-մեջ էլ` զանազան եվրոպեսկի բաներ էլ կխոսենք` բուխալտեր, Բոքլ, Դարվին, Մակոլեյ, կազեթ-բան, ահա այսպես բաների մասին... \nԱն չէ, բայց լսե՞լ ես, Մոսկովի համալսարանից մի ջահել գրագիր է եկել. լսել էի, որ լավ ուսումով տղա է. գնացի, հետը ծանոթացա. ի միջի այլոց, դրան խանութս ներս քաշեցի, վաթսուն մանեթի զանազան ապրանքի` կտորեղեն-բան սաղացրի, հաշիվը ներկայացրի. մատի մատանին ու գրպանի ժամացույցն էլ հավանեցի, ու դրանք էլ ձեռից առա, պահեցի. ախպեր, ո՞վ գիտե դրանց միտքը, վատ ժամանակ ենք ապրում, փողը գուցե Մակարիայի տոնավաճառին ուշացրեց, կամ հանկարծակի ընկավ-մեռավ…\tՈղորմած հոգի հայրս ասում էր` ավելի լավ է ասում էր...\n— Հիմի հրամանքդ վաճառանոցում չե՞ս, ինչ է, — հարցրեց Սարգիս-աղան:\n\n— ՉԷ, այնտեղից վաղուց եմ դուրս եկել ես հիմի, ինչպես ասի, այն մեծ, նոր շինած տանն եմ…\tարի մեզ մոտ, ինչո՞ւ չես գալիս…\n— Կգամ, ի՛նչ վռազ է, առջևներս օրեր շա՛տ…\n— Ան չէ, բայց կարծեմ գնալու ժամանակ է, դեռ մի-երկու տեղ էլի ունեմ:\n\n— Այս ժամին էլ մարդու տուն գնա՞ն. գուցե ժամը տասն էլ լինի…\tԱղջի՛, Թագուշ, ճրագը վառի, ժամը նայենք:\n\nԹագուշը գնաց, խոհանոցից բերեց վառած ճրագը: \nՍարգիս-աղան բաճկոնի գրպանից հանեց ոսկի ժամացույցը, ճրագին մոտեցրեց. «Քեզի չասի՞, — ասաց, — նայի, տասին քառորդ է մնում»: \nՄայասիլին Իվանուշը նայեց ժամացույցին, բայց ուշքը ժամն իմանալու վրա չէր:\n\n— Սարգիս-աղա, տեսնեմ, այդ ի՛նչ լավ ժամացույց է. որտեղի՞ց ես առել այդ ժամացույցը. աչքիս շատ լավն է երևում, տեսնե՛մ, տեսնե՛մ:\n\n— Այս ժամացույցը, — ասաց միամիտ Սարգիս-աղան պարծենալով, — մեր ողորմած թագավորից նվեր եմ ստացել, լսել չե՞ս, ինչ է: \nԱյն տարիները ողորմած հոգի կայսրը Քիրման34 էր եկել. քիրմանցիները մի գեղեցիկ ձի էին ուզում նվեր տալ, բայց թագավորին վայել թամբ չէին գտնում: \nԵս այնպես, մի պատահմունքով ձեռք էի գցել մի այդպիսի թանկնոց թամբ: \nՉգիտեմ ի՛նչպես է լինում, որ իմանում են լավ թամբ ունենալս, գալիս աղաչում-պաղատում են` «այսպես-այսպես բանի համար է», — ասում են: \nԵս էլ իսկույն կառք եմ վարձում, այդ պատվական թամբը հետս եմ վերցնում և ուղիղ գնում մեծավորի մոտ. «Հրամանքդ թամբ էի՞ք որոնում», — ասում եմ: \n«Հա՛, ի՞նչ է, ունե՞ս»:\n\n«Ահա քեզ թամբը», — ասում եմ: \nՇնորհակալություն, հայրիկ, ասաց ու ձեռս սեղմեց մարդը: \nՀետո տարավ իր սենյակները, ա՛յ բա՛ն ի՛սկը թագավորավայել պալատ — նստեցրեց, թեյ խմեցրեց, հետը հավասար հացի նստեցրեց, վերջապես` լա՛վ պատիվ արավ: \nՎերջն էլ գնալուս ժամանակ սեղանի դարակից մի ընտիր ալմասե մատանի հանեց տվեց. «Սա քեզ ինձանից նվեր լինի, — ասաց, — ինչ որ թագավորից ստանամ` այն էլ քեզ կտամ»:\n\nՄարդի ասածն ասած էր: \nԹագավորը, ինչպես որ ասել էր, երբ որ գալիս է, այդ թամբը տալիս են, ձին էլ հետը. շատ շնորհակալ է լինում, ինձ էլ մի ոսկի ժամացույց է նվիրում: \nԱհա սա է, որ կա: \nՏե՛ս, ի՛նչ գեղեցիկ, պատվական ժամացույց է, — ասաց ու Իվանուշին ցույց տվեց:\n\n— Ճիշտ որ` այս ի՛նչ գեղեցիկ բան է. տո՛ւր մոտիկից նայեմ, շղթան քանդե, մի լավ նայեմ: \nԻ՛նչ լավ ժամացույց է, ասաց ձեռքի մեջ շուռ ու մուռ տալով… — Մատանին էլ մո՞տդ է, հա՞…\tայդ էլ կարող եմ նայել, հա... բեր մի նայեմ, հոգիս, ինչ բան է դա... \nԵս շատ եմ սիրում այդպիսի բաներ նայել... մանավանդ երբ մեծամեծ մարդկանց նվեր է լինում...\n— Մատանին կամոդը չէ՞ որ, — ասաց Սարգիս-աղան` երեսը Մարիամին դարձնելով:\n\n— Հա՛, կամոդն եմ պահել, — ասաց Մարիամը վախենալով, կարծես հոգին բան էր վկայում, — մեկ էլ ո՞վ պիտի քրքրի գտնի:\n\n— Տիկին Մարիամ, հոգի՛ս, գլխացավանք էլ լինի, մի բերես` տեսնեմ ինչ տեսակ բան է այդ մեծավորի նվիրած մատանին. երևում է, որ պատվական բան պիտի լինի: \nՀոգի՛ս, նեղություն քաշի, բեր: \nԱյդ տեսակ թանկնոց բաների անուն որ լսում եմ կամ տեսնում` սիրտս դող է ընկնում: \nԻնձ համար աշխարհք արժե այդպիսի բաները ձեռքս բռնել նայելը: \nՄի բերե՛ս, ջա՛նս:\n\nԱյս խոսքերն ասած ժամանակ աչքս Իվանուշի երեսին դարձրի…\tմոտիս մարդկանցից որ չամաչեի, Աստված վկա, երեսին մի լավ կթքեի, այնպե՛ս զզվեցի այդ անամոթ սրիկայից... \nԻմ տունս լիներ` ավելը կառնեի և գլխուն-արևուն զարնելով կվռնտեի, բայց Սարգիս-աղան մի Աստծու օրհնած մարդ էր, երեսը փափուկ, համոզվող: \nԶգույշ նրան եմ մոտենում, լավ է, որ մութն էր, — արմունկն կսմթում եմ ու կամաց ականջին ասում. «Այդ ի՞նչ ես անում, ա՛յ մարդ, այդ թանկնոց ժամացույցը ինչո՞ւ ձեռը տվիր, ի՞նչ ես ուզում մատանին էլ ցույց տալ. տե՛ս ասում եմ, նրա միտքը գեշ է. երդում եմ ուտում, որ դա գլխիդ մի խաղ կխաղա, անկշտում աչքերը չե՞ս տեսնում, տնով-տեղով ձեզ կուլ տալ է ուզում: \nԲայց ո՞ւմ ես ասում, մեր Սարգսին բան հասկացնել կլինե՞ր որ: \nԱյդ տարիքին հասած, էլի երեխայի պես մի բան էր խեղճը, բոլորին էլ իր նման էր կարծում... \nԲայց ի՞նչ. երևի խեղճ-ողորմելու ճակատագիրն էր, փորձանք էր, գլխներին պիտի գար:\n\nՄարիամը ներսից բերեց տուփի մեջ դրած մատանին: \nԱնիրավ Իվանուշը տեսածին պես իսկույն խլեց ձեռքից, արագ-արագ բացեց տուփը, մատանին միջից հանեց, մատը մեջն անցկացրեց. այդ էր, որ տեսանք: \n«Այս ի՞նչ գեղեցիկ, չեղած-չտեսնված մատանի է, այս ինչ ցոլուն ալմաստ է. ի՞նչ տամ այս մատանուն, խաչը վկա` ճիշտ եմ ասում, արեք, ինձ ծախեցեք…\tկամ այսպես անենք` ես ձեզ խանութիցս էժան-էժան ապրանք տամ. մեռնեմ, թե մի կոպեկ օգտվեմ, ֆաբրիկայի գնով կտամ…\tդեռ եթե ուզում եք` ռուբլուց տասը կոպեկ էլ կիջնեմ...\n— Չէ՛ հոգիս, — ասաց Մարիամը քաշվելով, — հեչ այդպես բան կլինի՞, թագավորի ու այնպիսի մեծավորի հիշատակը կամ ծախենք, կամ փոխենք. մենք մարդ չե՞նք, որ մի քանի կտոր գեղեցիկ բան չունենանք սնդուկներիս մեջ պահած... \nԻվանուշ-աղա՛, այդ ի՞նչ տարօրինակ բաներ ես ասում. վաղուցվա հարուստն ես ու մի ոսկի ժամացույց կամ ալմաստ մատանի տեսած չե՞ս, ի՞նչ է, մեղա՛, այդ էլ նոր սովորություն է դարձել. ո՛ւմ ձեռքը բան տեսնեն «ծախիր ինձ», — ասում են: \nՉէ՛, հոգիս, մեր ունեցածին մի՛ տնկի, քու ունեցածդ բարի վայելե:\n\n— Տիկին Մարիամ, ինչո՞ւ այդպես հանկարծ տաքացար որ, մի՞թե ձեզ հետ հանաք անել չի կարելի...\nԵս էլ այն կողմից` «Դա ի՞նչ հորս ցավի կատակն է, — ասի, — ծառերը տեսար, քիչ էր մնում կոտորեիր, գայլի պես մրգի վրա ընկար. բաղը տեսար` «բաղդ ծախի» ասում ես. ժամացույցը տեսար` «ժամացույցդ ծախի», մատանի տեսար` «մատանիդ ծախի, կամ ապրանքիս հետ փոխի»…\tԱյդ ի՞նչ է ասածդ. կամ ինքդ ոտով-գլխով խև ես, կամ մարդու խևի տեղ ես դնում. ճիշտ են ասում` «պտուղը ծառից հեռու չի ընկնում»:\n\n— Հոռոմսիմա-ճիճա, քու սիրտդ էլ ելավ. մի՞թե հանաքը չե՞ք հասկանում...\n— Լա՛վ, լա՛վ, գիտենք, լա՛վ գիտենք քո հանաքները: \nՏեպնիի հետ էլ այդ հանաքներով սկսեցիր, բայց մարդը հիմի վայ տալու է դարձել. խեղճ-ողորմելին, քանի որ ձեզնից հեռու էր մարդ էր մարդու պես, բայց հիմի տես, որ ձեր շնորհքով փողոցի մեջն է մնացել կնոջ-երեխաների հետ: \nԲա Տապանին Միքի՞թը, նրա հետ էլ հո՞ հանաքով սկսեցիք. հարյուր հիսուն մանեթ զոռով մարդու բուռը խոթեցիք, մի քանի տարուց տունը-տեղը խլեցիք, տիրացաք: \nՊիճիճի Մելքոնի հետ էլ էիք ուզում նույն հանաքներն անել, բայց, Աստված բանն հաջողի Սալպինի Հակոբջանին, մարդուն հազիվ ձեր ճանկերից ազատեց…\nԱյսպես ահա, մենք, կնիկմարդ տեղներովս այդ նոր մոդնի խաբեբայի գլուխը լվացինք, բայց Սարգիսը այդ միջոցին մի բերան չբացեց, մի բառ չասաց. ինչպես որ ձեռիս այս գավազանը լուռ է, նա էլ այնպես մունջ էր կտրել, մնացել էր. ա՛խր, ա՛յ ադամորդի, քեզ էլ Աստված լեզու է տվել, մի երկու խոսք դու էլ ասա. իսկը մի կտոր փայտ, ձայն-ծպտունը չեկավ: \nԿեցած տեղս քիչ էր մնում ճաթեի...\nԻսկ այդ անխիղճ-անամոթը էլի նույնն է ասում. «Մի՞թե հանաք չեք հասկանում, մի՞թե հանաք չեք հասկանում»: \nԱյս ի՞նչ հորս ցավի հանաք է. մարդուն ուզում է խաբել` անունը հանաք է դրել: \nԴա երես չէ, թմբուկի կաշի է. երեսի մեռոնը կարծես թե, մեղա՛ Աստծու, մսագործի սպունգով լվացած, հանած է: \nՀիմի տեսա՞ր ինչպե՛ս են մարդիկ հարստանում, կայքի, ապրանքի, հարստության տեր դառնում: \nԱմոթդ մի կո՛ղմ դիր, երեսիդ կաշին հաստացրու, խղճմտանքդ մեջդ խորունկ թաղե, դրսից ձև ձևացիր. երեսիդ թքեն` մայիսի անձրև՛ է, ասա. հայհոյանք, անպատվություն տան, հանաքի դարձրու, մի օր անշուշտ, կհարստանաս. բայց այս բաները, հոգիս, սովորելը հեշտ չի. մարդ, երևի, այդպես է ծնվում. խա՛չը վկա` խելքս չի հասնում... հավատո՞ւմ ես. այդքան ավել-պակաս խոսքեր ասեինք, մնաց, որ թևից բռնենք, վռնտենք. այդ խելքի աղքատը լուռ է, քթի տակ ծիծաղում է, կարծես ասածներս ո՛չ թե իրեն` ուրիշի համար է: \nՄենք ասինք, ասինք` վազն եկանք, բայց նրա պետքն էլ չէ. ո՛չ գրպանից ժամացույցն է հանում, ո՛չ մատից` մատանին: \nԵս էլ մտքումս ասում եմ «արի սուս մնամ, տեսնենք դրա վերջն ինչ կլինի»:\n\nՄի քիչ լուռ մնալուց հետո այդ անամոթը մեր Սարգսին ի՞նչ ասե` լավ է. «Այս ժամացույցդ ու մատանիդ շատ հավնեցա. ի՛նձ տուր մի երկու ամսով, իբր, ասում է, Մոսկով ղրկեմ, ճիշտ սրանց նման պատրաստել տամ, հետո, գործս վերջացնեմ` նույնությամբ կվերադարձնեմ», իբր: \nՍարգիսն էլ երեսը չի բռնում չէ ասելու, համաձայնում է միամիտը. «Ա՛ռ, ասում է, բայց ջանս, Իվանուշ, զգույշ եղիր, որ չկորչի, — ասում է. նա էլ` «Ի՛, խև՞ եմ, ի՛նչ է, նեուժելի ես...» և այլ այդպիսի գայլի շարականներ:\n\nՔիչ լռելուց հետո, ի՞նչ ասի, լավ է. «Դուք չիթ ումի՞ց եք առնում. արշինին քանի՞ եք տալիս. շապիկացու քաթանի արշինը քանիսո՞վ եք առնում. մահուդի արշինին քանի՞ եք տալիս. մետաքս թաշկինակն ո՞ւմից եք առնում. թավիշի արշինին քանի՞ս եք տալիս», ո՞ր մեկն ասեմ. ահա այսպես շատախոսում է...\nՍարգիս-աղան էլ, ինչ որ ճիշտն է, ասում է, — մենք, ասում է, ճոթեղենը Տեղինին Սարգսից ենք առնում. թե` չթի արշինին տասնյոթ կոպեկ ենք տալիս, քաթանին` քառասուն, մահուդը Կուշայից ենք առնում, արշինը` երեքուկես, թավիշը` Սընապցիից ենք առնում, դե ես ի՞նչ իմանամ, ասում է ճիշտը` ինչպես որ է: \n«Խև եք, ինչ է, ասում է Իվանուշը, մարդ հեչ Տեղինին Սարգսից կամ Կուշայից, կամ Սընապցիից ապրանք կառնե՞, նրանց խաբեբա լինելը չգիտե՞ք, ի՞նչ է. ինձնից ինչո՞ւ չեք առնում, ես ձեզ նրանցից երկու անգամ էժան կտամ...»: \nՍարգիսն էլ` «Մեկ էլ որ առնելու լինենք, քեզնից կառնենք», — ասում է, բայց ես տեղով գիտեմ, որ նրան հեչ բան պետք չէ. բան է, դե, ասում է, որ օձիքն ազատի: \nԲայց Իվանուշը կա՛մ չի հասկանում, կա՛մ սուտ չհասկացող է ձևանում:\n\n«Չէ՛, դու այդպես մի՛ անի, — ասում է, — վաղը ինձ մոտ արի, — ասում է, — հավնած ապրանքդ ա՛ռ, — քեզնից ավելի՞ պիտի առնեմ, ի՞նչ է, — ասում է. թո՛ղ մնա պահարանումդ: \nԱյս էլ քեզ ասեմ, որ այս տարի ապրանքը Մոսկվայում շատ էժան էր, ես էլ լավ վրա հասա ու համարյա կես գնով առա: \nԱյս տարվա մեջ ապրանքը գնողների համար այնպես հարմար տարի է, որ առնեք` ռուբլուն ռուբլի վաստակած կլինեք: \nԱ՛ռ, ասում եմ քեզ, ա՛ռ, ո՛չ թե արշինով, թոփով էլ որ առնես` սխալված չես լինի: \nՈւզո՞ւմ ես քեզ մի հինգ-վեց թոփ զանազան չթեղեն ղրկեմ»: \n«ՉԷ՛, ասաց այն կողմից Մարիամը, ի՛նչ շտապ բան է դարակներս լիքն է շորացուներով, վրաներիս շորն էլ` դեռ նոր է. պետք որ լինի, ինքներս կղրկենք, կառնենք»: \n«Չէ՛, ինչո՞ւ ես այդպես անում, տիկին, ասաց Իվանուշը, ինձ չե՞ս հավատում, ի՞նչ է, այս տարի, ասում եմ, ապրանքից, ամենաքիչը ռուբլուն ռուբլի, գուցե ավելի էլ, շահ ունենաք. ձեզի էլ որ պետք չլինի` դրացիներիդ տվեք. խաչը վկա` լավ օգուտ կանեք. այդ չնչին բանի համար ձեզ սո՞ւտ պիտի ասեմ. ախր, դուք ինձ ի՞նչ մարդ եք կարծել... \nԱյդ չէ, բայց, Սարգիս-աղա, ես քեզ դեռ մի ուրիշ բան ասեմ, այս տարի ես հարմար գնով խալմուխ35 չայ առա. ուզո՞ւմ ես մի քանի արկղ ղրկեմ. ա՛ռ, խանութը դիր, թող մնա... դու մի ձմեռը տե՛ս` ինչպես գինը կբարձրանա. ապրանքը կեցած տեղը ռուբլուն ռուբլի կվաստակե…\tխալմուխ չայ ասածդ ապրանք չէ, հո, զուտ ոսկի է, դու մի Ստավրոպոլի կողմերն ուղարկի, ռուբլուն ռուբլի թե չվաստակես` թո՛ւք երեսիս…\tհետո՞, ղրկե՞մ, Սարգիս-աղա»: \n«Ի՞նչ ասեմ, ջանս, Իվանուշ, վախենում եմ նոր առուտուրի ձեռք զարնելուց. խալմուխ չայը իմ բանը չէ. հենց առաջուց ինձ դժվար է երևում…\tԵս դրա առնողներին էլ չեմ ճանաչում, ապրանքից էլ բան չեմ հասկանում... ապա եթե ապրանքը ձեռքս մնա՞, կամ մնալով փչանա՞...»: \n«Ի՞նչ դատարկ բաներ ես խոսում. հենց որ իմանան, թե խալմուխ չայ ունես, կթողնե՞ն, որ դու հաճախորդ փնտրես. իրենք խանութդ կթափեն, առնող-առնողի կլինի. շաբաթ, շաբաթ ու կեսում ապրանքից հեչ բան չի մնա. քեզ ասում եմ` այս տարի Սիպիրից շատ բան բերած չեն, այն էլ, համարյա ձեռքս անցավ... \nԵս էլ, չկարծես թե հաճախորդ եմ փնտրում. մեղա՛յ աստծու, լավ մարդ լինելդ որ իմացա, մտքիս մեջ ասի` արի այդ մարդուն մի քանի կոպեկի վաստակ ցույց տամ. ես որ ուզենամ` հաճախորդի պակասություն չի լինի…\tՀետո՛, Սարգիս-աղա, ղրկե՞մ, հա՞...»: \n«Խաչը վկա, Իվանուշ, խելքս չի հասնում, ի՞նչ ասեմ, վախենում եմ, գուցե…»:\n\nԱվելի բան չկարողացավ ասել խեղճը…\tայնքա՛ն ամոթով մարդ էր. մարդուն մերժելը, չէ՛ ասելը, կարծես, նրա համար չէր: \n«Դատարկ բան է, — ասաց Իվանուշը, — դու այդ մեծ գործը սկսե, դու այդ կոպեկնոց մանր առուտուրից, առ ու փոխից մի վազն արի՛ ու եվրոպեսկի առուտուր սկսե, տե՛ս, թե մի օր ինձ ինչպե՞ս շնորհակալություն անես. ախր, ես քեզ թշնամի՞ եմ, ի՞նչ եմ. մի՞թե ես քու վնասդ կկամենա՞մ: \nԴատարկ բան է, դատարկ բան է ասածդ, վաղը ես քեզ մի քանի արկղ բան կուղարկեմ, դու խանութիդ մեջ աղայավայել շարե. հետո կիմանաս, որ Իվանուշ Մայասիլովը մարդու վատություն կամեցող չէ... \nԵս քեզ ավելի լավ բան ասեմ, այն մախորկան գիտե՞ս, հասարակ մուժիկի այն թիթինը. դա ինչպիսի՞ ապրանք ես համարում դու. այս տարիներս նրանից շահավետ ապրանք կա՞ որ. ուրիշները, մտի՛կ արա, դրանով հազարներ են վաստակում, աղյուսե տներ են շինում…\tԴրա ծախսն էլ ի՞նչ է, մարագիդ մի դատարկ անկյունը դի՛ր, իրեն համար թո՛ղ մնա, մի քիչ բան էլ խանութդ դիր, թող այդ էլ մնա. երբ որ ռուբլուն ռուբլի չվաստակես` երեսիս թո՛ւք... \nՄի թաթարի մոտ պահար36 կար. անճարը չգիտեր ի՛նչ աներ. փողի էլ նեղություն ուներ: \nԴրան իսկույն տունս բերեմ, ու` օղի, զակուսկա-բան... չորս հարյուր փաթեթը համարյա կես գնով եմ առնում, կեսը կանխիկ, կեսն էլ տասնութ ամսվա... հը՞, լա՞վ է... բա՛-ա՛... այդ ապրանքից, որ երեք հազար չվաստակեմ` ուղղակի խև պիտի լինեմ…\tխանութդ դիր, կամ մարագիդ մի անկյունը գցիր` թո՛ղ մնա. հաց չի՛ ուզի. ջուր չի՛ ուզի. դու մի տե՛ս գներն ինչպե՞ս բարձրանան, ռուբլուն ռուբլի թե չվաստակես` երեսիս թո՛ւք... \nԱյդ ծխախոտից էլ մի քանի փաթեթ ուղարկե՞մ, հա՞»:\n\n«Խաչը վկա, խելքս չի հասնում, ի՞նչ ասեմ», — ասաց խեղճ մարդը, վախենում եմ նոր առուտուրի մեջ մտնելուց. ապրանքը մոտս մնա ընկած, կամ գինը բարձրանալու տեղ` ընկնի, այն ժամանակ ես ի՞նչ անեմ. հո գիտես` մեր ունեցածն էլ քանի՞ կոպեկի բան է որ. մենք օր վաստակող, օր ուտող մարդ ենք. ռուբլիների ետևից ընկնիմ ու կոպեկները կորցնեմ, այն ժամանակ իմ տերս ո՞վ պիտի լինի», — ասաց ողորմելին, կարծես, թե հոգին մի վատ գալիք էր վկայում:\n\nԲայց այն դժոխքի կրակ, այն ոչ ու փուչ Իվանուշի ձեռքից պրծնելիք կա՞ր որ. տզրուկի պես կպել էր մարդուն, հա՛յ-հայ բկից բռնել է, թե՛ «ա՛ռ ապրանքս»: \n«Հետո՞, Սարգիս-աղա, ինչպե՞ս եղավ մեր չթեղենի, խալմուխ չայի ու մախորկայի բանը... վաղը ղրկեմ, հա...»: \n«Մի նայենք, լավ միտք անենք…\tՍարգիսն ուզում է օձիքն ազատել, բայց խեղճը հնարը չգիտե»: \n«Նայենքս ո՞րն է. դու ուզում ես` հազար նայե, այսպես շահավետ ապրանք, այսպես հարմար առիթ մեկ էլ գտնելո՞ւ ես, որ…\tքեզ բան եմ ասում, այս առիթը ձեռքից բաց մի՛ թողնի, մի՛ փախցնի, թե չէ` ոսկին բռներով պատուհանից փողոց նետած կլինես, քեզ հարմարին գալու բան եմ ասում, ասածս դու հանաք չգիտենաս...»: \n«Նայենք, — ասաց ողորմելին, — առջևներս օրեր շա՛տ…\tգուցե մի բան անենք…»: \n«Քու անելդ` դատարկ բան է. տեսնում եմ, որ բանը քեզ որ մնա, հինգ տարուց էլ դու քու դանդաղկոտ բնավորությունը թողնելու չես…\tթե որ այդպես է, ես քեզ վաղը մի փոքրիկ սայլ ապրանք կբարձեմ, կղրկեմ, մյուս բաներն էլ վերջը կտեսնենք…»:\n\nԱսաց ու գլխարկն առավ, շտապ-շտապ բարև-մնաք արավ, գնաց:\n\nԺամն էլ արդեն մեկն էր դառնում: \nՄարիամն ու Թագուշը, խեղճերը նստած տեղերը խռմփալով քնած էին. իմ քունն էլ սաստիկ տանում էր, բայց էլի ինքս ինձ զսպում եմ, չլինի որ, ասում եմ մտքիս մեջ, ես քնի մեջ խորկնամ ու այս անխիղճը խեղճ Սարգսի գլխին մի խաղ խաղա. գիտե՞ս, մի խոսք կա` «մարդ մարդու քահանա, մարդ մարդու սատանա»:\n\nԻվանուշը հենց որ փողոց ելավ, Սարգիսն ինձ ասաց. «Այս ի՛նչ տեսակ բան է այսօրվա մեր խոսակցությունը. այդ մարդու ասածներից բան չհասկացա, գիտե՞ս, կարծես թե միտքը վատ չէ, բայց ինչո՞ւ, չգիտեմ, սիրտս լավ բաներ չի վկայում»: \nԵս էլ ուզում եմ դրան մի բան ասել, ու հանկարծ փռշտում եմ, բայց մի անգամ... «Տեսա՞ր, ասի Սարգսին, ինչպե՞ս ես հիմա. ես չասի՞ որ Իվանուշը քեզ խաբելու միտք ունի. ահա՛, ասածս ելավ»:\n\nՍարգիս-աղան էլ ինձ ասում է. «Ցերեկվա փռշտալն գեշ է, թե չէ գիշերվանը գեշ չէ, նույնիսկ լավ է»: \n«Ի՛, ասում եմ, այդ փռշտալու բանը դու ի՞նձ ես սովորեցնում. հա՛, գիշեր է եղել, հա՛` ցերեկ. մի անգամ փռշտալը գեշ է. այդ միջոցին ինչ բան որ մտածում էիր` անելու չե՛ս, վա՛զ պիտի գաս»: \n«Չէ՛, — ասում է, — Սարգիս աղան, կողքի է ընկնում, գիշերը մեկ անգամ փռշտալը լավ է, — ասում է: \nԵս չէ՛ եմ ասում, նա հա՛ է ասում»: \nԷ՛յ, — ասում եմ ես էլ, — ինչպես որ գիտես, այնպես արա. բայց որ գլխիդ փորձանք գա` ինձ պատճառ մի՛ բռնե: \n«Ես էլ, — ասում է, — հո դեռ գործ չեմ սկսել. խոսք էր` ասինք, թե չէ` ո՞վ դրա թիթին ու խալմուխ-չայը ծախելու գլուխ ունի»:\n\nԱսում է, բայց ո՞վ գիտե, գուցե մտքի մեջ արդեն հազարներն է համրում ու սնդուկը դնում: \nԱհա այսպես բան է փողի զորությունը: \nՈղորմած հոգի հայրս ասում էր: \n«Փողը, — ասում էր, — չար սատանայի հնարածն է. սատանան շատ ջանաց ադամորդուն խաբել, մոլորեցնել, բայց չկարողացավ, վերջը, վերջը, երբ որ փողը հնարեց, բոլորի հոգիները ձեռքն առավ: \nՓող ասած բանըդ այդպիսի՞ մարդոց է խելքից հանե՛լ. խեղճ աթթար Սարգիսը ի՞նչ խոսքին ամուր մարդ էր, որ այդքան լավ-լավ հույսերից ետ կենար: \nՀողեղեն արարածիս ցանկությունը չափ ունի՞ որ:\n\nՄյուս օրը, առավոտը վաղ, արևը դեռ նոր էր ծագել, խանութի ծառան շտապ ներս է մտնում. «Աղա՛, ինը մեծ բարձած սայլ մեր դարբասի առջև կանգնած են. մի խանութի տղա էլ — որինն է չգիտեմ — քեզ է ուզում»: \nԱյդ ի՞նչ բան է, — ասում է Սարգիս-աղան, — մի գնամ տեսնիմ ո՞վ է. գուցե ինձ չէ, ո՛վ գիտե ում են փնտրում:\n\nՆա գնում, մենք էլ ետևից ենք գնում: \nԲայց իմ հոգին զգում էր, ես չտեսած էլ գիտեի ի՛նչ բան եղածը: \nՓողոցի դռանը չհասած, առաջներս մի ծառա է կանգնում, «Աղաս բարև արավ, — ասում է, — այս ինը սայլ ապրանքը ընդունեցեք», — ասում է: \n«Աղադ ո՞վ է», — հարցնում ենք ամենքս միաբերան: \n«Իվանուշ Մայասիլովը, — ասում է, — չե՞ք ճանաչում, ի՞նչ է, երեկ իրիկուն ձեր տանն էր, ո՛ւ…»: \nՊայթում էի սրտիս նեղությունից. «Ա՛յ տղա, աղայիդ ո՞վ է ասել մեզ ապրանք ղրկի. մենք նրան «ապրանք ղրկե» ասել ե՞նք որ…\tՇո՛ւտ արա, սայլերիդ գլուխը դարձրու և գնա…»: \n«Ի՛, այդպես բան կլինի՞ որ. խոսքը վերջացնելուց հետո` ետ առնել կլինի՞: \nՀիմա ես այսքան ապրանքը տանիմ որտե՞ղ դատարկեմ», — ասաց: \n«Որտեղից բերել ես, էլի՛ այնտեղ տար», — ասի: \n«Հիմա մեր ամբարի դուռը գոց է», ասաց տղան: \n«Աղայիդ ասա, թող դուռը բանա», — ասի ես էլ:\n\n«Այստեղ լիներ կասեի, որ այստեղ չէ` հիմա ես ի՞նչ անեմ», ասաց: \n«Որտե՞ղ է, որ», հարցրի: \n«Քիրման գնաց», ասաց տղան:\n\n«Ե՞րբ գնաց», հարցրի: \n«Երկու ժամ կլինի գնալը, դեռ ավելի և ամսից առաջ էլ գալու չէ. շատ հարկավոր գործ ունի այնտեղ. տան թուղթ պիտի հանե»:\n\nԵրևում էր, որ հարամ-սատկելու Իվանուշն արդեն սկսել էր իր հնարանքները, բայց միամիտ Սարգիս-աղան այդ սատանայի հնարքները չհասկացավ: \nԵս նրա տեղը լինեի, նույն րոպեին կգնայի մագիստրատ, ու այս խառնակ գործից մաքուր դուրս կգայի, բայց Սարգիս-աղան այդպիսի մարդ չէր: \n«Է՛, որ այդպես է, ասաց, սայլերը բակը քաշեցեք, բերեք, դատարկենք, հիմա մարդու ապրանքը հո փողոցի մեջ մնալու չէ՞. Քիրմանից որ գա, անշուշտ մի բան կանենք»:\n\n\n\n\n\n\nՃը՛ռ-ճը՛ռ սայլերը բակը քաշեցին, կապուկներով ապրանքը տարան մարագը դարսեցին: \nԵս էլ սառած, սառույց կտրած մնացել եմ` ի՞նչ կլինի, յարաբ, դրա վերջը…\nՎերջն այն եղավ, որ` երանի՛ մեռնեի, աչքովս չտեսնեի:\n\nԵրբ կապուկները տեղավորում, մարագն էլ կողպում են` խանութի տղան Սարգիս-աղայի ձեռքը մի թուղթ է դնում:\n\n«Այս ի՞նչ է», հարցնում է Սարգիս-աղան:\n\n— Չգիտեմ ի՞նչ բան է, — ասում է տղան, — այնինչ` սո՛ւտ, խիստ տեղով էլ գիտե, — աղաս ասաց, թե` Սարգիս-աղային տար, տակը ձեռք թող քաշե:\n\n— Ջա՛նս, — ասաց Սարգիս-աղան, — ես ամեն տեսակ թղթի տակ ձեռք քաշելու սովորություն չունիմ. այս թղթի մեջ ի՞նչ է գրած, չգիտե՞ս:\n\n— Պարզ չէ՞ որ, — ասաց տղան, — «այսքան ապրանք եմ ուղարկում», գրած է, ուրիշ ի՞նչ գրած պիտի լինի որ:\n\n— Նայե, սուտ չասես, հոգուդ մեղք է. գրած չէ՞ մեջը, որ` այս ապրանքը գնեցի ու փողն այսինչ ժամանակ պիտի տամ, — հարցրեց Սարգիս-աղան:\n\n— Չէ՛, աղաս խև՞ է, ի՞նչ է, որ այդպես բաներ գրե:\n\n— Է՛, թե որ այդպես է, բեր ձեռք դնեմ, — ասաց միամիտ, բացբերան Սարգիս-աղան:\n\nԹագուշը թանաք-գրիչի գնաց. ես մնացել եմ մոտը, աղաչում-պաղատում եմ` «ոտքդ պագնիմ, Սարգիս աղա, այդ թղթի տակ ձեռք մի քաշի, ասում եմ, անհնար է, որ այդ անխիղճը գլխիդ մի փորձանք չբերի»: \nԲայց ո՞ւմ ես ասում: \nԹղթի տակը ձեռք քաշեց, տվեց տղի ձեռքը. նա էլ ուրախ-ուրախ ելավ գնաց: \nՀետո ենք իմանում, որ Իվանուշը հե՛չ էլ Քիրման գնացած չէ. տղին այդպես է պատվիրել ասելու, նա էլ այդպես ասաց:\n\nՃաշի ժամանակ բոլորս էլ սեղանի շուրջը նստած հաց ենք ուտում: \nՍարգիս-աղան ինձ է դառնում, ասում. դու չէի՞ր ասողը, թե Իվանուշը իմ գլխին խաղ պիտի խաղա, բայց ասածիդ պես չեղավ: \nԱյսօր խանութիս դուռը բացած-չբացած` չորս հինգ հոգի իրար ետևից ներս են մտնում, բարև տալի, — առանջին անգամ տեսած մարդիկս են — դու խալմուխ չայ ունի՞ս, թիթին ունի՞ս, հարցնում են, քանի՞սն է գինը: \nԱսում եմ, թե դեռ հաշիվը վերջացրել չենք, գինը վերջնական արել չենք. երբ որ ապրանքը պատրաստենք, կսկսենք ծախել, ասի ու ճամփեցի: \nՏեսա՞ր հիմա, դեռ մարդու էլ բան ասած չեմ, թե` այսպես-այսպես ապրանք ունիմ ձեռքս, բոլորը գիտեն, առնող առնողի է. ո՞վ գիտե` ապրանքը դուրս որ հանեմ` ինչպես պիտի խլեն տանեն... \nՀիմա էլ չպետք է սպասել. շտապով պետք է գնալ Իվանուշին ու, մեկ կտրողական խոսք ասել, քանի որ մուշտարիները տաք են…\tԱղջի՛, դու մեծ առուտուրի հետ հանաք ես անո՞ւմ. երբեմն մեծ առուտուրականի գործն այնպես է հարմարվում, որ մեկ օրվա մեջ այնքան է օգուտ անում, ինչքան մանրավաճառը երկու տարվա մեջը չի՛ անի — դու այդ գիտե՞ս: \nՀապա՛, սիրականս, առուտուր ասածդ այդպես բան է:\n\n— Աստված բերանեդ լսե, — ասի, — ու է՛լ Իվանուշի վրա խոսք չբացվեցավ:\n\nԱյսպես անցավ չորս-հինգ ամիս: \nՀրեշտակապետի շաբաթն էր: \nՄի օր, իրիկվա դեմ, մեզ համար նստել ենք, զրույց ենք անում: \nՍուս-փուս ներս մտավ մի պառավ կնիկմարդ: \nԲարո՛վ: \nԱստծո՛ւ բարին: \nԵրևում էր, որ խնամի էր: \nԻ՞նչ խոսքս երկարացնեմ. երեք օրից Թագուշիս խոսք տվինք մի միջին կարողության տեր մարդու. հարսանիքն էլ այդ ձմեռ սուրբ Սարգսից հետո պիտի անեինք: \nՕժիտը երեք հազար ռուբլի խոստացանք, հազար հինգ հարյուրը փողով, մնացածն էլ` անկողնաշար, հագուստ-բան, ալմասեղեն, ոսկեղեն, արծաթեղեն ինչպես որ կարգն է:\n\nՔեզ մի տարօրինակ բան պիտի ասեմ: \nԵրբ որ ես դրանց տունը գրվեցա, Թագուշը հինգ տարու էր: \nԵրբ որ նշանեցինք` տասնհինգից ելել` տասնվեցը մտել էր. այնպես չէ՞ անում որ. ինչ որ է, ասել է` տասը տարի էր Սարգիս-աղայի տանը եղածս: \nԿհավատա՞ս, այդ տասը տարվա մեջ մի անգամ Թագուշիս վրա կարգին նայած չէի, մի անգամ չէի տնտղել, թե` այդ աղջիկը ի՞նչ տեսք ունի` գեղեցի՞կ է, տգե՞ղ է: \nԲայց նշանդրեքի օրը երբ որ ընտիր կերպասի շորը հագցրին, մանյակը, զարդերը կախեցին, մեդալիոնը վիզը անցրին, նոր թավիշե, ոսկի ծոպերով ֆեսը գլուխը դրին, վրայից էլ ադամանդյա ծաղիկը դրին, զարդարեցին, բերանս բաց մնաց, այնպե՛ս զարմացա: \nԿհավատաս, հա՛յ, հա՛յ ութսունս կմտնիմ, օրումս այդքան գեղեցիկ աղջիկ տեսած չէի. ես հո՛ թզուկ կանանցից չեմ, բայց ինձանից դեռ մի թիզ էլ երկար լիներ Թագուշը` ի՞նչ կասեիր. քեզ բոյ եմ ասում` իսկական նոճի, ձեռքերը բարակ, նազուկ մատները, կարծես, մեղրամոմից էին շինած, մազը սև, ունքերը սև, երեսը ձյունի պես ճերմակ — թշերից ալը կկաթեր. նայվածքը, նայվա՛ծքը, ա՛խ, այն հրեշտակի նայվա՛ծքը... \nՀա՛յ հա՛ — երեսունհինգ տարի է դեռ մտքիցս չի գնացել. այնպե՛ս աչքեր ուներ, — կհավատա՞ս ադամանդից էլ ցոլուն. արտևանունքները այնքա՛ն երկար էին, որ երեսի վրա շուք էին գցում, այդպես չնաշխարհիկ բան, ո՛չ տեսիլքում, ոչ է՛լ երազումս` տեսած չէի. ժամին միջի մեղա՛յ աստծու, մեղա՛, սուրբ աստվածամոր պատկերը տեսե՞լ ես — ի՛սկը նրա պատկերը, դեռ ավելի գեղեցիկ: \nԱ՛յ մարդ, չեմ ուզում աչքս վրայից հեռացնել. նայո՛ւմ, նայո՛ւմ, չեմ կշտանում…\tՆշանի օրը ինձ համար նստել եմ մի անկյուն, աչքս Թագուշիս վրա, մտքովս ո՛ւ, ո՛ւ հեռուներն եմ պտտվում: \n«Ափսո՛ս քեզ, հազա՛ր ափսոս, միտք եմ անում», այդ հրեշտակի կերպարանքովդ, մի օր, մի՞թե դու էլ հասարակ մարդու կին պիտի լինիս. դու էլ մի՞թե մեզ պես մի օր ընտանիքի տեր պիտի լինիս, մրոտ, կեղտոտ խոհանոցը պիտի մտնիս-ելլես. այդ նազուկ ձեռներդ պիտի կաշի դառնան` խմոր, լվացք ու հազար տեսակ տան գործ անելով. այդ վարդի թշերդ մի՞թե պիտի թոռոմեցնես վառարանի կրակի և օջախի ետև. այդ ադամանդե աչքերիդ շողքը մի՞թե պիտի կորցնես մի օր, երկանդ կապան ու երեխոցդ շորերը լուսե-լուս կարկատելով... \nՄիտք եմ անում, միտք ու, սրտիցս արյուն է կաթում: \nՎա՛խ, Թագո՛ւշ, Թագո՛ւշ. այսօրվա օրս դու թագավորի թագը գլխիդ պիտի նստեիր, թագավորի ոսկի պալատի մեջ պիտի ապրեիր...\nԱռաջվա ժամանակները որ լիներ, խա՛չը վկա, այդ չնաշխարհիկ աղջկան կա՛մ թագավորը կառներ, կա՛մ թագավորի որդին... \nԽե՛ղճ աղջիկ, գառի պես կանգնել է, աշխարհիս բանից հե՛չ լուր չունի. նա կարծում է, թե հա` կարգվիլ, հա՛ մեկ տնից մեկ ուրիշ տուն կրվիլ...\nԱյն նշանի իրիկունը ես Թագուշիս լայեղ չէի տեսնում մի գեղեցիկ երիտասարդ, միջին կարողության տեր մարդու հետ կարգվելու. դու մի՛ ասի այդպես որ լիներ` հազար փառք էր... մի՛ ասի գալիք փորձանք կա եղել խեղճ աղջկա արդար գլխին... բայց էլի ամեն բանի պատճառը այն կարճ-կուտուր Իվանուշը եղավ:\n\nԱյդ վերջին խնդումն էր եղել մեր աստծու օրհնածների, նրանց երեսին է՛լ խնդում չտեսա: \nՔանի գնաց` գործերն ավերվեցան, քանի գնաց` խանութի բանը գեշցավ. վերջը-վերջը ամեն ինչ տակնուվրա եղավ. տնից-տեղից, խանութից զրկվեցին. մի քանի ամիս քրեհով տնից-տուն ապրեցին, մեկ էլ տեսնեմ` բոլորովին ելել են քաղաքից...\nՆշանդրեքի մյուս օրը Իվանուշի խանութի տղան գալիս, Սարգիս-աղային ասում է` «Աղաս բարև արավ, ասում է, ասաց թե` վաղը պարտքիդ օրն է, երկու հազար օխտը հարյուր ռուբլի պատրաստեցեք, թիթինի ու խալմուխ չայի համար, ասում է, դեռ տան համար էլ խանութից ի՛նչ ասես առել եք: \nՀա՛, մոռցա ասելու, որ ինը սայլ ապրանքի մեջ կար մի արկղ մոդայից ընկած շորացուներ, ճմռթկած թավիշ, փտած մահուդ ու քթի, գույնը փոխած, մետաքս թաշկինակներ — ա՛յն էլ հարյուր ութսունչորս մանեթի — ուզում եք տվեք, թե չէ` փողի տեղը ժամացուցն ու մատանին ինձ կպահեմ»:\n\nՊաղած մնաց խեղճ ողորմելին: \n«Ես նրանից ապրանքը գնե՞լ եմ, ի՞նչ է»:\n\n— Հապա գնած չե՞ս, — ասաց երեսը պատռած տղան, — թե գնած չե՞ս, ապա ինչո՞ւ մեկ արկղ խալմուխ չայ, մեկ փաթեթ էլ թիթին վրայից ծախել ես: \nԱհա՛, որդուդ վրայի կապան էլ մեր ապրանքից է:\n\nԱյդ ճիշտ էր. Սարգիսն ապրանքն ստանալու երրորդ օրը թիթինի ու խալմուխ, չայի վրայից` մի կապոց մեկից, մի արկղ մյուսից` ծախել էր, և ճոթեղենից էլ մի քանի բան կտրել էին: \nԲայց զարմանալին այն է եղել, որ երեք ամսու մեջ Սարգիս-աղան մի անգամ չի կարողացել Իվանուշի երեսը տեսնել, որ ապրանքի մասին կտրողական բան խոսի, թե` «այս ապրանքը, որ ինձ ես ղրկել, ի՞նչ ես մտածել»: \nՏուն է գնում, ասում են խանութ գնաց, խանութ է գնում, ասում են` տուն գնաց. պարզ բան է, որ Իվանուշը Սարգիս-աղայի գլխին խաղ խաղալու միտք է ունեցել:\n\nՇտապ գնում է Իվանուշի տունը. այս անգամ տանն է գտնում:\n\n— Պարոն Իվանուշ, — ասում է, — դու իմ գլխին այս ի՞նչ խաղ խաղացիր:\n\n— Ի՞նչ խաղ եմ խաղացել որ, — հարցնում է Իվանուշը, իբր բանից տեղյակ չէ:\n\n— Ես ե՞րբ եմ քեզ ասել, թե տանս համար հարյուր ութսուն ռուբլու ճոթեղեն ապրանք ղրկե. ես քեզ ե՞րբ եմ ասել` ինձ թիթին ու խալմուխ չայ ղրկե…\tայսպես բան չի լինի, ես քո ապրանքը չե՛մ ուզում. շո՛ւտ սայլեր ուղարկի, բարձի, նորից ամբարդ լցրու:\n\n— Ի՛, — ասում է Իվանուշը, — դու առուտուրական մարդ չե՞ս, ի՞նչ է. դու առուտուրը հանա՞ք գիտես. դու վեքսիլի զորությունը չգիտե՞ս:\n\nՎերջապես, խոսքս ի՞նչ երկարացնեմ, բանը դատաստանի է ընկնում: \nԽեղճ մարդուն մագիստրատ են կանչում: \nԻվանուշն էլ դիմացը կանգնում ու ասում է. «Այս մարդը — մատով ցույց է տալիս Սարգիս-աղային, — մի օր ինձ իր տունը կանչեց, ասում է, տան համար այսպես-այսպես ապրանք ապսպրեց, ասում է, խանութի համար էլ այսքան թիթին ու խալմուխ չայ առավ, ասում է, վեքսիլ էլ տվեց, թե չեք հավատում` ահա նրա ձեռքը, ասում է ու դատավորների դիմացը դնում վեքսիլը:\n\nԴատավորները դառնում են Սարգսին. «Սա քո՞ ձեռքն է», — հարցնում են: \n«Հա՛, — ասում է ողորմելին, — իմ ձեռքն է»: \n«Այսքան թիթին, այսքան խալմուխ չայ, այսքան ճոթեղեն ապրանք, այս մարդը — Իվանուշին են ցույց տալիս — իր խանութի տղի հետ քեզ ուղարկե՞լ է», հարցնում են, «Հա՛, ղրկել է», ասում է: \n«Է, ինչո՞ւ հապա փողը չես տալիս, տակովն անե՞լ ես ուզում, ի՞նչ է»: \nՄարդը պապանձում, մնում է: \nԱնամոթ Իվանուշը դառնում, դատավորներին ասում է. «Հո տեսա՞ք, այս մարդը ինձ պարտք եղածը չի՛ ուրանում. հիմի ի՛նչ որ օրենքը հրամայում է` արե՛ք»: \nՕրենքն էլ այսպես է ասում. «Երբ որ մի մարդ պարտք ունի և փողը կա՛մ չի ուզում տալ, կա՛մ չունի, ժամանակը որ լրացավ` խանութը, տունը, ունիմ-չունիմը ծախեցեք ու պարտքատերերին տվե՛ք»:\n\nԱյդպես էլ անում են: \nՄարդին իր տնից վռնդում են. խանութն ու ապրանքով լի մարագը կնքում են: \nՍկզբում թիթինն ու խալմուխ չայն են ծախում, հավատո՞ւմ ես. հազիվ հիսուն մանեթ է բռնում. դու մի՛ ասի, որ երկուսն էլ թրջված են եղել ու, մնալով բորբոսնել ու փտել են: \nՀետո խանութի ապրանքն են ծախում. այն էլ հինգ հարյուր մանեթ են արժեցնում. վերջը վերջը տանն են հասնում: \nՏունն էլ հազար երկու հարյուր ռուբլի արժեցրին, բայց քանի որ գնող չգտնվեց (այդ կողմից մեր քաղաքացիք լավ են. մինչև որ տեղովը չիմանան, թե տերն իր հոժար կամքով է ծախում` ուրիշի տան համար փող չե՛ն տա, չե՛ն առնի), Իվանուշն իր վրա առավ սիրուն տունը: \nՄնացած պարտքի տեղն էլ ծախեցին տան միջի սարքը, և խեղճ Սարգիսը ընտանիքով, երկու զավակով, բոլորովին մերկ, լալով-լալով ելավ իր տնից ու, երեկվա երնեկ տալու մարդը այսօր վերջին ողորմելին դարձավ:\n\nԵս նրան ասի` «գնանք իմ տունը տեղափոխվենք», բայց նա չուզեց. «Իմ կենալու տեղս, — ասաց, — սրանից հետո սև հողն է», և քաղաքի ծայրամասում մի փոքրիկ տուն վարձեց:\n\nԱյս որ իմանում են թաղի կեցողները` խիստ կատաղում են. հայտնի չի` ո՛վ, Իվանուշի բակը մի թուղթ է գցում` «Թե կարող ես, Սարգսի տունը վրադ առ, թե չէ, կա՛մ կայրենք, կա՛մ կքանդենք»: \nԻվանուշին էլ այդ էր պետք. իսկույն հյուսներ է ղրկում, քանդում է տունը, մարագը, խոհանոցը և, ո՛վ գիտե, ում է ծախում:\n\nԱյդ միջոցին էլ ես հիվանդանում ու հազիվհազ մահից պրծնում եմ. անկողնիցս որ վեր եմ կենում, հիվանդությունս ամենաքիչը երկու ամիս է տևում, ասում եմ` գնամ մի տեսնեմ, ի՛նչ են անում այն ողորմելիները. գնում եմ, դուռն եմ զարկում` դուռը փակ է` պատուհանների փեղկերը փակ. դրացու երեխին եմ հարցնում. «Չգիտե՞ս, տղաս, — հարցնում եմ, — այստեղի կենողները որտե՞ղ են: \n«Երկու շաբաթ է, — ասում է, — որ նրանք մի մեծ սայլ նստած, գնացին», — ասում է: \n«Ո՞ւր գնացին», — հարցնում եմ: \n«Չգիտեմ», — ասում է: \n«Տիկի՞նն էլ գնաց», — հարցնում եմ: \n«Տիկինն էլ գնաց», — ասում է, — բոլորն էլ գնացին»: \n«Թագո՞ւշն էլ գնաց», — հարցնում եմ, «Թագուշն էլ գնաց, — ասում է, — բոլորն էլ գնացին»: \n«Ո՞ւր գնացին, — հարցնում եմ, — չգիտե՞ս»: \n«Չէ՛, չգիտեմ, — ասում է, — գնացին»:\n\nՄեկենիմեկ, ճիշտն ասեմ, չհավատացի. «Երեխան կա՛մ չգիտե, կա՛մ սուտ է ասում»: \nԴիմացի տունն եմ մտնում, առջևս մի տարեց կին է դուրս գալիս. «Այսպես, այսպես բան, ասում եմ, երկու ամիս սրանից առաջ, այս տունը– մատով էլ ցույց եմ տալիս — Աստվածածնի թաղից, էրիկ-կնիկ, մի աղջիկ ու մի տղա հետևները` տնվոր գրվեցան, չգիտե՞ս ո՛րտեղ են»: \n«Նրանք տնից ելան», — ասաց կինը: \n«Ո՞ւր տեղափոխվեցին», — հարցրի: \n«Հայտնի չէ, ասաց տարեց կինը, մի կազակի գյուղ գնացին»:\n\nԱյսչափ միայն իմացա, որ Սարգիսը, Մարիամը, Թագուշն ու Թորոսը վարձով բռնել են սայլ ու գնացել մի կազակի գյուղ, ո՞ր կողմը, ի՞նչ գյուղ` չիմացա: \nՎեր կացա, տուն գնացի:\n\nՎրայից անցնում է քսան տարի, գուցե ավելի էլ: \nՍտավրոպոլի կողմից մի մարդ է գալիս և մի հրավերքի հանդիպում ենք. խոսք է բացվում Սարգսի մասին. «Հապա, — ասում է, — այսպես այսպես ստանիցայի անունն էլ ասում է, բայց մոռացա, մտքիցս գնաց, եկան, — ասում է, — սկզբում շատ նեղություն քաշեցին, բայց վերջում կարգի ընկնելու վրա էին. խոլերիայի ժամանակ Մարիամը վարակվում, մեռնում է. նրա ետևից, երկու օր անց, Սարգիսն էլ է մեռնում, մնում են Թագուշն ու Թորոսը մենակ. մոտները մի հայ-քրիստոնյա չկա: \nՎերցնում, երկուսն էլ ռուսի տերտերով են թաղում: \nԴժբախտ Թագուշը մնում է անտեր ու որբ:\n\nԱյդ միջոցին մի կազակ մեծավոր տեսնում է Թագուշին, հավանում: \nՕխտը ամսից պսակվում են: \nԹորոսն էլ սկզբում առուտուր է անելիս լինում. հետո առուտուրից ձեռք է քաշում, մտնում գունդ:\n\nԱյդ ստավրոպոլցուց, ահա, այսքան բան իմացա:\n\nԱնցյալները մի ուրիշ մարդու հանդիպեցի, ասացին որ նայես` դա էլ է եղել նույն ստանիցայում: \nԹագուշի մասին ասում է, որ նա հիմի որբևայրի է: \nԷրիկը խիստ հարբեցող է լինում, լուսելուս ընկերների հետ խմում է ու տուն գալիս կնոջը բռունցքով, մտրակով ծեծում, ձեռքն ինչ ընկավ` նետում երեսին: \nՄի օր էլ էրկանը մեռած տուն են բերում: \nԹորոսի մասին էլ ասաց, թե` ձիարշավի ժամանակ ձիուց վայր է ընկել, վիզը կոտրել ու երեք օրից մեռել է: \nԹագուշը հայերենը բոլորովին մոռացել է, հավատն էլ փոխել է:\n\nԱհա այս է պաց ազպարի պատմությունը:\n\nԱստված կներե՞ Իվանուշ Մայասիլովի այս արարմունքը:\n\nՏԻՐԱՑԻՆՍ37\n— Բարի իրիկուն, դրացի՛:\n\n— Բարի տեսանք, Մկըր-աղա, էս ո՞ւր ես գնում:\n\n— Ոչ մի տեղ էլ չեմ գնում. ներսը տաք կրակ է. նստիս` կթմրիս, պառկիս` քունդ չի գա, կքրտնիս. մանավանդ` ամռան ճանճերն էլ շատ անամոթն են: \nԽմբով վրադ կթափվին ու այնպես կկծեն, որ ձեռներից պրծնելիք չկա: \nԳնամ, ասի, նոր դրացուս հետ նստեմ, մի քիչ զրույց անեմ... \nԱման, ախպեր, բեզարեցինք էս ամառվա ձեռքը. աշունը գար` օր տեսնեինք... \nԻ՞նչ նոր բան կա:\n\n— Բան չեմ լսել: \nԻ՞նչ է, բան կա՞ որ:\n\n— Չէ՛, այնպես հարցրի, գուցե, ասի, դու լսած լինիս: \nԼրագիր հո ստանում ես: \nՆեմեցն ու ֆրանցուզը հաշտվեցի՞ն...\n— Նրանց հաշտված լինելը վաղուցվա բան է. հիմա ֆրանցուզը պատերազմական տուգանքը վճարելու վրա է:\n\n— Հաաա՛, օ՛խ, լավ է. մեկ էլ ջուրը չտեսած թող վարտիքը չհանի…\tՀորիցդ, եղբայրներիցդ գիր ստանո՞ւմ ես. ինչպե՞ս են:\n\n— Վաղուց է գիր չունիմ:\n\n— Բա չիմացա՞ր` ո՞ւմ մեռելի զանգերը կզարնեին:\n\n— Մեռելի զանգ զարկի՞ն որ. կարծեմ բան չլսեցի:\n\n— Բա՛, զարկին, զարկին, մեկ չէ` երկու-երեք անգամ զարկին. հայտնի բան է, որ հարուստի մեռել պիտի լիներ. ժամկոչի զարկելուց էր երևում. պարզ, որոշ, հանդիսավոր կզարկեր. բայց լավ ուշադիր չեղա` տղամարդի՞ էր, թե՞ կնիկմարդու. տեղիս սովորությամբ, հո գիտես, թե մեռնողը տղամարդ է, առաջ մեծ զանգը կզարնեն, հետո` փոքրը. եթե կնիկմարդ է` առաջ փոքրը կզարնեն, հետո` մեծը: \nԵրբ որ կինս պատշգամբ էր դուրս եկել, առաջինը նա ինձ ասաց, որ մեռել կա, արդեն մեկ-երկու հատ զարկել էին. այդպես էլ չիմացանք` տղամարդ, թե կնիկմարդ լինելը. ով ուզում է լինի` Աստված ողորմի հոգուն: \nՄիտք եմ անում, միտք` արդյոք ո՞վ պիտի լինի — հեչ չեմ կարողանում իմանալ: \nՊատուհանիս տակով էլ մարդ չանցավ, որ հարցնեի: \nՄեկ մարդու վրա կասկած ունիմ, նա էլ այդքան տարիքով չպիտի լիներ. կնիկս էլ նույն բանն է ասում. է՛հ, ով ուզում է լինի` Աստված ողորմի հոգուն…\tՎատացավ մեր քաղաքը, վատացավ, առաջվա տարիները` ամիսը մեկ մեռել որ լիներ` ամբողջ քաղաքը ոտքի կկանգներ. հենց որ մի ջահել տղա կամ ջահել աղջիկ մեռներ, իսկույն հորերու կամ մորերու գլխին կհավաքվեին. «Լավ չնայեցիք, ուժերից վեր գործի դրիք. ցավի, դարդի բերեցիք. ջադուից չզգուշացաք». ո՞րը ասեմ, տեսակ — տեսակ բաներ կհնարեինք, որ ուրիշ ընտանիքների տերերն զգուշանային: \nՃիշտն ասենք, այն ժամանակ մեռնելը քիչ էր պատահում: \nԻսկ հիմա՞. հիմիկվա բանը պրծած է. ո՛չ թե շաբաթը, այլ օրը մեկ, դեռ երկու մեռել է լինում: \nԽելքս չի հասնում, թե ի՞նչ բան է սա. մարդի՞կ են հին ժամանակի պապենական սովորությունները մոռացել, դրանից է, թե՞ բժիշկներն իրենց արհեստի մեջ վարպետ չեն, թե՞ աշխարհս շուռ է եկել, թե՞ հողն ու ջուրն իրենց առաջվա ուժը չունին... ջանըմ, հո սուտ չէ: \nԽրիմից նոր եկած տարիները ծերերն ասում էին (ես էլ շատ ջահելներից չեմ. Աստծով, մեծ պասը որ գա` յոթանասունիննս կլրացնեմ ութսունի մեջ կմտնիմ), մենք էլ աչքներովս տեսել ենք, առաջվա տարիները, մեղայաստծու, այսպես ճռճռան սառնամանիք, բուք ու բորան մինչև ապրիլ ամիսը ո՞վ էր տեսել. վերջին ցրտերը բարեկենդանի օրերին էին լինում. ջահելները սահնակներով փողոցից փողոց, թաղից թաղ ման կգային. ցուրտը մի քիչ թշները կկծեր` պրծավ գնաց. հենց որ մեծ պասը մտնեինք, ձյունը կսկսեր հալվել, եղանակն էլ` կմեղմանար: \nԾառազարդի կիրակին ուռիները տերևներով կծածկվեին. դու մեկ հիմա նայե, հա՛յ հա՛յ, հազիվ մայիսի տասնհինգին ծառերը կզարթնին...\nԾառի միրգն էլ առաջվանը չէ... քաղաքիս մեջ բաղ մնա՞ց որ. ո՛րը արմատով չորացավ գնաց, ո՛րը ճիճուն կերավ, ո՛րը ցուրտը տարավ... \nԲույսերն էլ առաջվանը չեն. առաջվա հոտոտ բույսերն ու ծաղիկներն ո՞ւր են. առաջվա տարիները սովորություն կար մայիսին խոտի վրա պառկելու. դա ամեն ցավից, յարա-փարայից կազատեր. հիմա ա՛յն խոտն էլ չկա, ա՛յն խոտի վրա պառկողներն էլ…\tԷ՛, է՛, է՛ֆ, որդիս, հայի բանը պրծել է...\nԷդ չէ, համա լսել եմ` հրամանքդ բաղ ես ուզում տնկել. լա՛վ բան է բաղը. աստված աճեցնե. բաղ ասածդ Աստված սիրում է` ասում էին ծերերը. բաղ ու բոստանի համար Աստված շատ ողորմած է. ջուրն ու արևը միշտ անպակաս է անում. Աստված տա, Աստված տա, միջից միրգն անպակաս լինի. բակի մեջ բաղ ունենալը լավ բան է... \nԲայց տես, չլինի թե բակիդ մեջ ուռի տնկես. սուտ է թե ղորթ է, հորերիցս-պապերիցս լսել ենք, որ ուռին իր տնկողի վզի հաստությանը դարձավ թե չէ, տնկողը հանկարծակի կընկնի, կմեռնի, շատ փորձած բան է: \nՄեկ էլ լսել եմ, որ հրամանքդ հավ կսիրես. դա էլ վատ բան չէ. բայց, կներես, ինձնից քեզի խրատ չլինի, աղավնի չպահես, որդիներդ, տնե-տեղե հեռու, դատարկուն կլինին, որովհետև ամբողջ օրը աղավնիների ետևից կընկնին, փողոցե փողոց, անկարգ երեխաների հետ կչափչփեն, դրացիների կղմինդրները վար գցելով կտոր-կտոր կանեն, իրենք էլ գիր-կարդումի հետ հավես չեն ունենա…Ի՛նչ խոսք, այս բաները հրամանքդ մեզանից լավ կիմանաս: \nԲայց այդ ինչպե՞ս եղավ, որ հավն ու բադը մի բակի մեջ ես ուզում ունենալ: \nՉգիտեմ, կարծես անհարմար բան է. այդ էլ քո իմանալու բանն է: \nՀավը որ կա` վարուցանքին խիստ հակառակ է, հնդուհավի ամենասիրած բանն է ծառերի վրա թառել և գալ տարվա բացվելու տերևներն ու ծաղիկները կտկտել ուտել. սագը որ` որտեղ ման գա, այնտեղ երեք տարի խոտ չի բուսնի. չգիտեմ, դու գիտես. կա՛մ մեկին պիտի հավես անես, կա՛մ մյուսին. ասում ես երկուսը միասին լինի՞ — չգիտեմ: \nԹե ասես հավերին հավանոցում փակես, դա էլ մի ուրիշ ցավ է, բոլորը կոջլոտին. այդ բանը ես տեղով գիտեմ...\nԼավ բան է պարտեզի հավեսը, մեր հայրերն ու պապերը, որ Ղրիմից եկան, ի բնե հավես ունեին պարտեզի և տեսակ-տեսակ բույսերի. քիչ կպատահեր, որ կանաչեղեն ու միրգը շուկայից բերվեր. խնձոր, տանձ, բալ, կեռաս, սալոր ծիրան, հաղարջ, վարունգ, մաղադանոս, սամիթ, բողկ, պադրիջան, տոլմայի դդում, գետնախնձոր, սոխ, սխտոր, ուրիշ տեսակ-տեսակ բույսեր, լոբի — բոլորը տանից էր: \nԱյսօրվա պես միտքս է օղորմած-հոգի մայրս ձմեռվա պաշարեղենը, համարյա ամբողջովին, տանից էր հանում, ցանկապատած մի պարտեզ ունեինք. իր ձեռքով կփորեր, իր ձեռքով կցաներ, իր ձեռքով կջրեր, իր ձեռքով էլ կանաչին ու միրգը կքաղեր. տակառներով վարունգ թթու կդներ և պորինջան աղը կդներ. խնձորն ու տանձը ձմեռվա համար կապ-կապ կչորացներ. սոխ ու սխտորն էլ` նմանապես. նրա մառանն ու նկուղը մտնեիր` մրգավաճառի խանութի պես մի բան էր. շուկայից շատ քիչ բան կառնեինք. մի կով ունեինք, բայց տարին տասներկու ամիս ո՞վ շուկայից արդար յուղ, սեր, մածուն, կարագ ու պանիր ներս կբերեր. մեղայաստծու: \nԱյս քսանհինգ-երեսուն տարի է, որ այդպիսի բաներից ժողովուրդը կտրվեց: \nՀիմիկվա կանայք ամբողջ օրը պատուհանի առջև կամ փողոցի դռանը նստած` չը՛թ-չը՛թ կուտ կուտեն ու դրացուն կբամբասեն...\nՔաղաքիս ծառերն ու պարտեզները վերացան, մարդկանց էլ — հատկապես երեխաների — հիվանդությունն ու ցավը շատացավ. այս էլ նկատված բան է. ճիշտ է, առաջները մեր քաղաքում հիմիկվա պես մեծ մեծ, թիթեղի կտուրներով, աղյուսի տներ չկային, բայց այսքան էլ կիսավեր տներ, բաց բակեր չկային, մայիսը որ գար` քաղաքը ծաղկով լիքը մի զամբյուղի էր նմանում. վարդի, շուշանի, ռեհանի, ցայգածաղկի, անանուխի հոտը աշխարհ կփռվեր. հազար տեսակ հավքեր, բլբուլներ ծառերի վրա կդայլայլեին. առավոտ կանուխ տեղեդ որ ելլեիր, պարտեզ մտնեիր` ժամ գնացածի պես մի բան կլիներ... է՛, է՛, է՛, բալամ, անցավ այն ամենը, մեկ էլ ետ գալու չէ... \nՎերջի եկողները առաջվաններին չհավանեցին, նոր լավ բաներ չսովորեցրին, հները մոռանալ տվին. տեսակ-տեսակ, խարդախ մարդիկ եկան օտար տեղերից, քաղաքը տակն ու վրա արին. թե ունեցել ես` փնտրի... \nԿորավ մեր սիրուն, գեղեցիկ Նախիջևանը, վա՛խ, վա՛խ... \nԴու մի հիսուն-վաթսուն տարի առաջ տեսնեիր` այսպե՞ս էր մեր Նախիջևանը... հիմի ի՞նչ մնաց որ. մարդիկ էլ այն չեն, տներն էլ այն չեն, մարդկանց նիստ ու կացն էլ այն չէ, ջուրն էլ այն չէ, հողն էլ այն չէ՛, որ ասեմ` օդն էլ այն չէ` ասածս սուտ չի լինի...\nԱռաջվա ժամանակները ցավերի տեսակներն էլ, գիտես, այսքան շատ չէին: \nԹոքախտը շատ հազվադեպ էր, հազարից մեկ էր պատահում. հիմա ի՛նչ ես ասում. տուն կա՞ որ երկու-երեք հոգի թոքախտ չունենա, խոլերան հո` մի անգամ մտնելուց հետո էլ չելավ քաղաքիցս. հենց որ վարունգի թուփը սկսում է ծաղկավորվիլ` խոլերան էլ դուրս է գալիս. մեր ժամանակները խոլերան հե՛չ լսված չէր... \nՍուտ չէ, մարդուս փորացավ պատահում էր. դրա էլ շատ հեշտ ճարն ունենք, կերթայիր շուկայից մի քիչ գխտոր կառնեիր, հավանգի մեջ մի լավ կծեծեիր, կչորացնեիր, մաղե կանցնեիր, ջրի հետ խառնած մի քիչ կխմեիր. մեկ-երկու որ խմեիր` ցավի իզը-թոզը չէր մնա: \nՋերմ էլ կպատահեր, բայց հիմիկվա պես չիմանաս. շատ հազվադեպ. տարեց կանայք հոգու վարձքի համար ի՛նչ տեսակ ասես տնային դեղեր պատրաստած կունենային, վերցնեին կուտային, իրար ետևից յոթ օր խմեցիր` անցավ գնաց, ցավեդ ազատ կլինեիր. խինին ո՞վ էր լսել. մենք մեր սովորությամբ օշինդր կուտայինք կամ` դառն նուշ, դա էլ խինինի բանը կաներ. բայց տալու կերպը գիտեին...\nՄտքես դուրս չի գալիս` այդ ո՞ւմ մեռելի զանգը կզարնեին... \nԱփսո՛ս, ափսո՛ս, քիչ առաջ խնձոր ծախող Օվակիմի խանութի տղան եկել էր ինձ մոտ. հարցնեի, իմանայի. ինչո՞ւ մոռացա որ... է՛, է՛, է՛, գլխացավանք տվի, թողություն արա՛, գիտե՞ս, մեկ խոսք կա` «ամեն մարդ իրեն տունը, հավին…»:\n\n— Ջանըմ, ինչո՞ւ ես վռազում, նստի զրույց անե՛նք. տանդ հո մանր երեխեքդ չեն լալիս:\n\n— Այդպես է, բայց չէ՛, երթամ, կովերը նախիրեն վաղուց են եկել. կինս կովը կթած, սամովարն էլ պատրաստած ինձ է մնում:\n\n— Չէ՛, չէ՛, մնա՛, այս իրիկուն մեզ մոտ թեյի մնա:\n\n— Մնամ, բայց կինս տանը մենակ է, ո՛ւ...\n— Դրա էլ ճարը կգտնենք, ես հիմա կգնամ ծառայիս կասեմ, որ գնա, իմաց տա նրան (այդպես էլ արի). մենք երկուսս այստեղ փողոցի դռանը հովին թեյ կխմենք, կնիկմարդիկ էլ իրենց համար, բան չունիս, ներսը թող խմեն: \nԱյդպես լավ կլինի՞:\n\n— Վատ չէ, կարծես, բայց հրամանոցդ ի՞նչ նեղություն...\n— Նեղությունս ո՞րն է. էդ որ դրացիություն են ասում` բա ինչպե՞ս է լինում. հեչ լսած չե՞ս, թե` լավ դրացին լավ բարեկամից էլ լավ է:\n\n— Այդ այդպես է. է՛յ տղաս, էդ առաջվա ժամանակն էր. հիմի կհասկանան, թե դրացիություն ինչ ասել է, դու մի դրանց բակերը մտի՛, որի՞ բակում միջադուռ կտեսնես. նոր շինած տների մեջ հո էլ սովորություն չկա միջադուռ անելը. ունեցողներն էլ` ո՛րը առջևը տախտակ դրել գամել է, ո՛րն էլ քար է քաշել. ո՛չ թե գնալ-գալ, այլ մեկ-մեկի երես տեսնել կուզե՞ն որ. մեկ-մեկի վրա պակասություն նկատել, մեկ-մեկի վրա խնդալ, մեկ-մեկի հավ ու հնդուհավ գողանալ, սատկած շուն ու կատու մեկ-մեկի բակը գցել` սա է հիմիկվա դրացիությունը: \nԱռաջվա դրացիները մեկ-մեկու հետ հարազատ ախպոր պես կապրեին. նրանց կանայք էլ իրար հետ նույնպես սիրով էին լինում: \nՕրը մեծ է. ամբողջ օրը լույս ցերեկ չի լինի, գիշեր էլ կա. մութ գիշեր ժամանակ, երբ որ, Աստված հեռու անի, մի փորձանք պատահի, ո՞ր բարեկամիդ պիտի վազես, փողոցից փողոց, թաղից թաղ... \nԷհ, ախպերս, ո՞ր մեկը ասեմ, ասելով բերանս մազ բուսավ, ասողին էլ լսող է պետք. մեկ ձեռքը ծափ չի տա…\tՀա՛յ դրա ի՛նչն ասեմ, այդ մեռելի զանգակը մտքիցս դուրս չի գալիս. գիտե՞ս, արդյոք ո՞վ պիտի լիներ այսօրվա մեռնողը. միտք եմ անում, միտք` խելքս բան չի կտրում: \nԿեցի՛ր, կեցի՛ր, նայե Մաթոս-աղայի տան մոտով ո՞վ կանցնի, չե՞ս ճանչնար. Աստվածածնի ժամի ժամկոչը չէ՞, նա է. կարծես, կեցի՛ր, ես մեկ պահ երթամ իմանամ…\tԱ՛յ տղա, այ տղա, է՛, է՛, Պապուկ-աղա, ա՛յ տղա, կեցի՛ր, կայնե՛, բան ունիմ ասելու. այսօր մեռելի զանգ զարկի՞ր:\n\n— Զարկի, է հետո՞:\n\n— Որի՞նն էր:\n\n— Մոլթան Ղազարոսի աղջկանն էր, չգիտե՞ս, ի՞նչ է:\n\n— Մոլթան Ղազարոսի աղջկա՞նն էր, հա՞. ա՛յ մարդ, վազն արի. Կատարի՞նն էր. ճի՞շտ ես ասում. Աստված ողորմի հոգուն (ժամկոչը գնում է իր բանին, դրացիս գալիս է մոտս նստում): \nՀա՛յ ինչն եմ ասել, Մոլթան Ղազարոսի՞նն էր, հա՛... վա՛խ, վա՛խ, հոգիս, գոհարի պես աղջիկը գնաց. կա՛մ տասնվեց տարեկան կլիներ, կամ տասնօխտի մեջը... մեռավ, հա՞, Աստված օղորմի հոգուն. թյո՛ւֆ, թյո՛ւֆ, հազար ափսոս, մեռավ, հա՞, երնե՛կ իրեն. շուտ ազատվեցավ այս փուչ աշխարհքից, ու մեզնից առաջ խունկի ծառին արժանի եղավ. հա՛յ, ինչ անեմ, լավերը գնացին, գեշերը մնացին. մեռավ, հա՞ա՞...\n— Մկըր-աղա, ինչո՞ւ այդպես շատ ես ցավում ազգականդ չպիտի լինի, կարծեմ...\n— Ազգականս էլ թող չլինի. ես նրան ազգականիցս ավելի էի սիրում. կինս էլ` նմանապես, մի տեսնեի՛ր ինչպիսի՛ աղջիկ էր. թե աշխարհքիս վրա մի կատարյալը կար` դա Կատարն էր. այնպես աղջիկ ո՛չ եղել է, ո՛չ էլ լինելու է... գոնե իմանանք` ե՞րբ պիտի թաղեն, հատուկ գնանք, մի բուռ հող գցենք վրան` վարձք է:\n\n(Ծառան մեզ երկու գավաթ թեյ բերեց մատուցարանով):\n\n— Համեցե՛ք, Մկըր-աղա, լիմոնո՞վ կկամենաս, թե՞ սերով... \nԹե որ չէ` ռոմով կկամենա՞ս:\n\n— Ախպեր, այս տաքերիս ռոմ կվայելե՞ հեչ:\n\n— Լսե՞լ ես, ասում են` սեպը սեպով կհանեն:\n\n— Ուզում ես ասել, որ թունդ ռոմը ներսի տաքությունը կպաղեցնե, ծարավը կկտրե՞: \nՄեկ էլ ի՞նչ նեղություն:\n\n— Նեղությո՞ւնս որն է, վազն արի այդպիսի խոսքերից. աղջի՛, ռոմին շիշը բեր. գիտե՞ս, էն ընտիր տեսակի ռոմը, որ ես ինքս եմ խմում (այնինչ` սո՛ւտ, կյանքիս մեջ ռոմ կամ պունշ տանս խմած չեմ):\n\n— Վազն արի, դատարկ բան է. խնջո՞ւյք է, ի՞նչ է, որ թանկնոց ռոմը դուրս ես հանում. հասարակ տեսակի էլ որ լինի` կլինի. գիշերվա կերածը կորած է. լսե՞լ ես առաջվա ծերերի խոսքը... \nՀա՛յ, ի՞նչ ասեմ: \nԿատարը մեռավ, հա՞... (ծառան ռոմը բերեց):\n\n\n\n\n\n\n— Համեցե՛ք... էդ ի՞նչ է արածդ, շա՛տ լից, ասում եմ. էդ ի՞նչ է դա. մի կաթ բան լցրիր ո՛ւ... \nՍպասի, ես քեզ լցնեմ: \nԱղջի՛, շիշը բեր այստեղ...\n— Կլինի, հոգիս, կլինի, ասում եմ. էդ ի՞նչ արիր, վրայից թափվեց, ո՛ւ... որ հարբեմ, ինձ ո՞վ տուն կտանի. խի՛, խի՛, խի՛, շեն կենաս, բարի վայելես նոր տունդ. որդիներիդ, թոռներիդ հարսանիքը անես մեջը. ո՛ւֆ, համա թունդ է. ախպե՛ր, շատ լցրիր, ասի` բոլ եղավ, շատ է: \nԿենդանություն, բախտավոր լինիս. բարի դրացի լինիս, Աստված բանդ հաջողե:\n\n— Ամեն-ամեն, շնորհակալ ենք, անո՛ւշ: \n(Աղջի, մի-մի գավաթ էլի՛ բեր):\n\n— Ես հրամանոցդ խեղճ Կատարի բանը պատմեմ. բայց, նայե՛, խոստովանք լինի, չլինի որ բերնեդ հանես. մի ականջիցդ մտնե, մյուսից ելլե. հոգիս, զգույշ եղիր, մարդու բան մի՛ ասի. սուտ է, ղորթ է` ինչպես լսել եմ` այնպես էլ հրամանոցդ կպատմեմ. ղորթը, սուտը Աստված գիտե:\n\nՊատերազմի տարին էր. մեր քաղաքից գունդ-գունդ զորք կանցներ. ո՛րը հանգիստ կառներ երկու-երեք օր, ո՛րն էլ այնպես շտապով կանցներ, երբ որ դրությունը լուրջ լիներ: \nԿատարի հայրը, Ղազարոսը, Խարկով տոնավաճառի էր գնացել, այնտեղ մրսել, ցավի էր հանդիպել. ուրիշ գնացողներ ետ եկան. նա, խեղճը, մնաց, երբ որ ետ եկավ, արդեն Ռոստովի դեղձը հասնելու վրա էր. էդ ինչքա՞ն է անում. չորս ամիս է անում. հինգ ամիս է անում... ահա այդքան ժամանակ կնոջ երեսը տեսած չէր. այս բանիս լա՛վ մտիկ արա, որ բանի էությունը տեղովը հասկանաս: \nԲոլորիս տները զինվոր մնաց: \nՂազարոսի տանն էլ երեք զինվոր մի սպայի հետ մնացին. չորս օր մնալուց հետո հրաման եկավ, որ գնան. այդ սպան սաստիկ հիվանդանում է. հեքիմ-բժիշկ գալիս են ռեցեպտ են գրում, դեղատնից դեղ-բան բերում — չի օգնում. քանի գնում սաստկանում է. նրա գունդը գնում է, ինքը` մնում: \nԾառայի, կառապանի խոսք ու զրույց է. ո՞վ իմանա սուտն ու ղորթը. ասում են, թե սպան Ղազարոսի կնոջը խոսք է նետում, հետը նիստ ու կաց անում, գրկվել, համբուրվել, կողք-կողքի նստած թեյ խմել, հաց ուտել. այս լինում է, ախպերս, հունիսի սկզբին. մինչև օգոստոս այս սպան մնում է և ապա գնում իր տեղը. գնալու ժամանակ, ասում են, Ղազարոսի կնոջը պատուհանից լաց լինելով նայելիս տեսնողներ են եղել. թե սուտ են ասել, թե կնոջ մեղքի տակ են մտել` աստված իրենց դատաստանն անի:\n\nՍպան գնում է. տասնհինգ-քսան օրից Ղազարոսն էլ գալիս է: \nՏեսնում է, որ կինն առաջվանը չէ. վիզը թեքած, երեսի գույնը փոխած, երբեմն տրտում, երբեմն էլ աչքերը լաց լինելուց կարմրած: \nՂազարոսը դրացիներին, ազգականներին պատմում է, նրանք էլ մարդու մտքի մեջ կասկած են գցում. ծառաներին իր մոտ է կանչում, հարցուփորձ անում և, մարդը ավելի է կասկածի մեջ ընկնում: \n«Ո՞վ տվեց այս կերպասի շորդ, ասում է, կարծեմ չունեիր»: \n«Այս, ասում է կինը, Ռոստով գնացած ժամանակս ճանապարհին գտա»: \nԿառապանին է հարցնում. «Ռոստովի ճանապարհին տիկինդ բան գտե՞լ է», — ասում է: \n«Չէ՛, այդպիսի բան եղած չէ», ասում է կառապանը: \n«Այս մեդալիոնը քեզ ո՞վ տվեց»: \n«Սաղաթելի խանութից առա», — ասում է: \nՄարդը դիտմամբ գնում է Սաղաթելի խանութը, հարցնում: \nԱյդ էլ սուտ է դուրս գալիս: \nՆրա կինը ո՛չ խանութ է մտել, ո՛չ մեդալիոն է առել: \n«Մեդալիոնի մեջի աղայի նկարը քեզ ո՞վ տվեց», — ասում է: \n«Գտա», — ասում է:\n\nՄեր Ղազարոսն արդեն տեղով իմանում է, որ բանին մեջը բան կա, բայց չի ուզում միանգամից բան սկսել, սուս է մնում: \nԲայց եկած օրից (տեսնում ես` ինչպես խելքով է շարժվում), մի անգամ էլ կնոջ մոտ չի պառկում. այսօր հիվանդ եմ, ասում է. վաղը տոն է, ասում է, մյուս օրը պասը պատրվակ է բերում. մյուս կողմից էլ սկսում է հետևել. հեչ բիզը տոպրակի մեջ կպարտկվի՞: \nԱմառը կանցնի, տեսնում է, որ կինը ծանրած է. ձայն չի հանում. աշունն էլ անցնում է, դեռ երեխան աշխարհ չի գալիս, պարզ բան է` եթե իրենից լիներ, վաղուց ծնած պիտի լիներ. էլի ձայն չի հանում. մարտի սկզբին կինն ազատվում է և լույս երեսով, շեկ մազերով, կապույտ աչքերով, գեղեցիկ մի աղջիկ է բերում — երևում է, որ ապօրինի է. ուզում ես ամիսները համրե, ուզում ես խեղճ երեխի երեսին նայե: \nՂազարոսը, ինչպես որ գիտես, թուխ է. ողորմած հոգի կինն էլ նրանից ճերմակ չէր, երկուսն էլ թուխ էին. խոսք կա՞ որ: \nՂազարոսը էլի ձայն չի հանում, ասում է` ազգականներիս մեջ կձենձնվի, թե Ղազարոսի կինը ապօրինի երեխա է բերել: \nԵրբ որ մանկաբարձուհին Ղազարոսին հարցնում է` աղջկանդ ի՞նչ անուն տանք. նա էլ ասում է` «Կատար դրեք անունը, կնոջս անունը թող վրան լինի, որպեսզի կինս որ մեռնի, նրա հիշատակը չկորսվի»: \n«Այդ ի՞նչ խոսք ես ասում, ասում է մանկաբարձուհին վախեցած, խեղճը ինչո՞ւ պիտի մեռնի որ»: \n«Այդ էլ աստված գիտի» — ասում է Ղազարոսը: \nԵրեխային տանում են ժամ, տերտերներով, կերոններով, եկեղեցական հանդեսով կնքում, մկրտում, տուն են բերում. տղոցկանն էլ ինն օրից, ինչպես սովորություն է, անկողնից ողջ-առողջ վեր է կենում. բայց էրիկ-կնիկ մեկը մյուսին բան չեն ասում, ամեն մեկը իր սրտի մեջ չարություն ունի. սուս նստում, սուս ուտում, սուս պառկում են (էլի ջոկ-ջոկ):\n\nՄեկ օր, վաղ առավոտ, Ղազարոսը Ռոստով է գնում և հետը մի սպասուհի բերում` գիրկն էլ երկու ամսական մի երեխա: \nՍպասուհու եկած օրը, ճաշից հետո Ղազարոսի կինը մեկնիմեկ սկսում է կանչել. «Վա՛յ, վա՛յ, սիրտս կերի, ջիգյարս կկտրտի՛, օգնությո՛ւն արեք, հեքիմ կանչեցեք»: \nՂազարոսը` «բան չկա, բան չկա, ասում է, երևի կաթդ շատ է, գլխիդ է զարկել. մի քիչ պառկի, կանցնի»: \nԿառապանին էլ պատրվակով Քիրմանի շախթն է ուղարկում — այնտեղ ածուխն էժան է լինում: \nԵրբ կինը երկու ժամ տանջվում է, Ղազարոսն ինքը գնում է և բժիշկի տեղը մի տերտեր է բերում ճաշակելու. ճաշակ առածին պես, կինը հոգին տալիս է:\n\nՂազարոսն առնում է աղջկան ու տալիս սպասուհու ձեռքը. «Դու հիմա ծառայություն մի անի, ասում է, երեխայիս ծիծ տուր»: \nՇտապով մեռել լվացող կնկա ետևից մարդ է ուղարկում, ատաղձագործ կանչել տալիս, մի դագաղ է պատվիրում: \nԵրբ որ ազգականները գալիս են, մեռելին արդեն սեղանի վրա պառկած են տեսնում, չորս կողմն էլ մի-մի աշտանակ` վառած կերոններով: \nՀայրը, մայրը, ազգական-բարեկամները կասկածանքի մեջ են ընկնում, բայց ձայն չեն հանում, լեզուները կծում են, լուռ մնում: \nԵրբ որ իրիկնադեմին դազաղը պատրաստ է լինում, տերտեր-տիրացուները գալիս, մեռելը ժամ են տանում. մյուս օրը վաղ առավոտյան, ժամը յոթին պատարագ են անում ու, դրանից հետո, բողկի պես կարմիր, առույգ կնոջը սև հողն են դնում: \nԹաղումի ժամանակ Ղազարոսի աչքից մի կաթիլ արցունք չի կաթում, լաց լինելը չի գալիս, փայտի պես լուռ է մնում:\n\nՏուն որ գալիս է` գրկում է որբուկին, համբուրում է ու ասում (դրացիների խոսք է, սուտ ու ղորթն ո՞վ գիտե, դե այդպես են ասում). «Անօրենը երկնավորից գտավ իր պատիժը. խե՛ղճ երեխա, դու ի՞նչ մեղք ունիս, ապրե, Աստված օրդ երկնցնե. ունիմ-չունիմս քոնն է, ինչ որ պիտի վաստակիմ, այն էլ քոնն է. ես բախտ չտեսա, գոնե դու տես. իմ զավակս էլ որ չլինես, շան լակոտ հո չե՞ս, էլի մարդու զավակ ես. տասը տարի մորդ հետ հաց կերա, Աստված զավակ չտվեց. մտքումս կար մի հոգեզավակ առնելու. դե՛ Աստված քեզ ղրկեց. մորդ հոգին էլ Աստված լուսավորե»: \nԱսում է ու լալիս. շա՛տ է լալիս, ասում են:\n\nՄի որբևայրի, չոր-գլուխ, տարեց կին, հեռու ազգական է ունենում Ղազարոսը, իսկույն ետևից մարդ է ուղարկում, տունը, տեղը, ծառա, կառապան, ձի, սայլ, կով, տան ամբողջ սարքը նրան է հանձնում ծծկեր երեխան էլ նրան է հանձնում, շատ էլ փող է բուռը դնում. «Տե՛ս, — ասում է, — օխտը տարի երեսս տեսնելու չես», — ասում է ու գլուխն առնում` անհայտանում է, հեռանում:\n\nԵրեխան, Աստծու ողորմությամբ, օրեցօր աճում է, գեղեցկանում, շենք-շնորհք ստանում, մեծանում. վրան նայողները հիանում են. իսկը` քաշած պատկեր, մազերը գանգուր, ոսկու նման ցոլուն, երեսի ու վզի վրա կախված. աչքերն ի՛նչ ասեմ, կատարյալ փիրուզ, ունքերը` ղալամով նախշածի պես կամար-կամար, երեսը` ալ-վարդ, թշերի վրա մեկ-մեկ մատնահար (փոսիկ). բնո՞ւյթքը. բնույթքով հրեշտակ որ ասեմ` սուտ ասած չեմ լինի: \nԱյս որ ասում եմ, երեխան արդեն երեք-չորս տարեկան կլիներ: \nՄի աղքատ որ տեսնում է, օտարական, ղարիբ որ տեսնում է, ցնցոտիներով մի երեխա որ տեսնում է` վրայի եղած-չեղածը, պահարանից ձեռքին հանդիպածը` բոլորն առնում, տալիս է նրանց. բոլոր ծեր աղքատներին գլխին է հավաքում, սամովար դնել տալիս, բոլորին իր ձեռքով թեյ է լցնում, խմացնում և ապա ճամփա դնում. բերանի պատառը հանում է, թաղի տղաներին ու աղջիկներին տալիս, «կերեք, քույրիկնե՛րս, ախպերնե՛րս, ասում է, ես դեռ ունիմ, բայց դուք չունիք»: \nՄանավանդ` երբ լսում է, թե մի տեղ հիվանդ կա. վռազ-վռազ վազում է հիշյալ տարեց կնոջ մոտ. «Մամա, — ասում է, — հիվանդատես երթանք, — ասում է, — գուցե խեղճին դեղ պետք է, գուցե բժիշկ պետք է». զոռով, քաշքշելով պառավ կնկանը տանում է հիվանդի տունը, ինչ որ պետք է հիվանդին` բոլորն էլ ուղարկում. դեղատնից դեղ է առնել տալիս, թեյ-շաքար էլ տանից է ուղարկում. ո՞ր մեկն ասեմ, այս աղջկա բանը կատարյալ հեքիաթ էր:\n\nՏես որ` քիչ մնաց պիտի մոռանայի…\tՄի օր, մարտի մեջ, կինս Սուրբ Գևորգից ոտով տուն է գալիս. օրը մռայլ էր, առավոտից սկսել էր մանր անձրև մաղել. սայլուղին և տան առջևի սալահատակը ծնկան հետ ցեխ էր. դրանց տան առջևը որ հասնում է կինս, ոտը հենց որ սալաքարին է դնում, սայթաքում, գետին է փռվում, քիթը դիպչում է քարի, արյունը շռռալով սկսում է վազել, ոտի ոսկորն էլ կոտրվում է, սիրտը նվաղում: \nԿատարը պատուհանից որ տեսնում է, իսկույն երկրորդ հարկից ցատկում է ցած (լավ է, որ տունն այնքան բարձր չի լինում, ձեռք ու ոտքը չի վնասում), ուժը պատածին չափ վերցնում է կնոջը, փեշերով արյունը սրբում է, մյուս կողմից էլ ձայն է տալիս ծառաներին, որ գան օգնեն: \nՄարդիկ են հավաքվում, մի կերպ վերցնում են կնկանը, ներս տանում. ներս են տանում, վրայի թաց շորը հանում, ցեխն ու արյունը լվանում: \nՈսկրաբույժի ետևից մարդ են ուղարկում, նա գալիս է, ոտքին դեղ կապում. բոլորից հետո իմ ետևից են ուղարկում: \nԳալիս եմ տեսնում-ի՞նչ տեսնեմ, կինս անկողնի մեջ պառկած, հազիվ է շունչ քաշում: \nԱռնել, տուն տանելու հեչ հնար չկա. թողություն եմ խնդրում, որ այս գիշեր– թեկուզ նեղություն է լինում– այնտեղ մնա. բայց ո՞ր «այս գիշերն» է. լրիվ ամիս ու կես կինս պառկում է պառավի տանը, ես էլ ամեն օր գնում էի: \nԱհա՛ ինչ որ պատմեցի քեզ քիչ առաջ, բոլորը աչքովս տեսած, ականջովս լսած եմ այդ ժամանակները: \nԵթե ասեմ, որ հարազատ զավակն այն չի անի իր հորն ու մորը, ինչ որ Կատարը օխտն օտարին էր անում, Քրիստոսի պատարագը վկա որ` սուտ ասած չեմ լինի... \nԱստված հոգին լուսավորե, Աստված հրեշտակների ու սուրբերի հետ նստեցնե անմեղ աղջկան այն աշխարհքի մեջ: \nՔաղաքումս մարդ կա՞ր, որ Կատարը կա՛մ լավություն արած, կա՛մ մի անուշ խոսք ասած չլիներ...\nԻ՞նչ խոսքս երկարացնեմ` օխտը տարին որ լրանում է, մեր կորած Ղազարոսն էլ երեք եռաձի կառքով լեփ-լիք բարիքով Սիպիրից վեր է կենում, գալիս է: \nԳալիս, տեսնում է իր աղջկանը, աչքին չի հավատում, ի՛նչ խնդում, ի՛նչ ուրախություն... \nՀրավերք-հրավերքի վրա է անում, երաժշտություն, երգ, պար, հյուրասիրություն` քառասուն օր, քառասուն գիշեր...\nՔառասուն օրը որ անցնում է, առնում է Կատարին գիրկն ու ասում. «Այսպես մնալով բան չի դառնա, դու, ասում է, սովորել ուզո՞ւմ ես»: \n«Ուզում եմ, հայրիկ», — ասում է ողորմած հոգին: \n«Քեզ որտե՞ղ աշակերտ տամ», — նորից հարցնում է Ղազարոսը: \n«Որտեղ էլ որ տաս, ես համաձայն եմ, չէ չեմ ասի», — ասում է աղջիկը: \n«Թե որ այդպես է, արի քեզ Օդեսա տանեմ, ինստիտուտ տամ. այնտեղ հարուստի, իշխանի, գեներալների, կալվածատերերի շատ աղջիկներ են սովորում, դու էլ գնա նրանց հետ սովորի. բայց տե՛ս, ո՛չ մեկից ետ չմնաս, տես` հինգ-վեց տարուց տասներկու լեզու, դաշնամուր նվագել, պոլկա, կադրիլ, լյանսե պարել, բարձիկներ նախշել` բոլորը սովորիս»: \n«Հա՛, պապա, — ասում է, — կսովորիմ»: \n«Թե որ այդպես է, ասում է Ղազարոսը, դե քեզ մի շաբաթ ժամանակ եմ տալիս. լա՛վ միտք արա. երբ որ խոսքիդ վրա ամուր մնաս, այն ժամանակ կառնեմ կտանեմ Օդեսա»: \nՔիչ մնաց խեղճի լեղին պիտի պատռեր սրտի ուրախությունից, որ շուտով գիր-կարդալ պիտի սովորի: \nՄի շաբաթն անցնում է, հայրը տեսնում է, որ աղջիկը միտքը հեչ չի փոխել, կառքը պատրաստել է տալիս, ճամպրուկները կապում է, երեսը խաչ է հանում, աղջկան նստեցնում է կառքը, ինքն էլ նստում է ու քշում ուղիղ Օդեսա, իրեն ձեռքով տիկնոջն (վարժուհուն) է հանձնում, վարձն էլ ինչ որ հարկն է, տալիս ու ինքը ետ է գալիս: \nՄի երկու ամսից հետո էլ չի մնում Նախիջևանում` տունը-տեղը դարձյալ այն հեռավոր ազգականուհուն է հանձնում ու ինքը նորից կորչում:\n\nՈւթ տարի հեչ բան չի լսվում ո՛չ Ղազարոսի, ո՛չ էլ Կատարի մասին. սաղ են, մեռած են` մարդ բան չի իմանում: \nԵրկու տարի սրանից առաջ մի ռուս մարդ է գալիս Ղազարոսի տունը, պառավ կնոջն ասում է, թե Ղազարոսը շատ ու շատ բարև արավ, ասում է, քանի որ ինքս շուտով պիտի գամ, տունս մեզ համար պատրաստի. ես էլ եկել եմ, որ, — ասում է ռուսը, — քեզ օգնեմ: \nՄյուս օրը ռուսը շուկա է գնում, մարդ է վարձում, ո՛րը բակն է ավլում, ո՛րը գոմը, ամբարը, մառանն է մաքրում, ո՛րը տունը դրսից սպիտակեցնում, ո՛րը ներսից ներկում, ո՛րը քանդված-փլած տեղերը շինում, ո՛րը կոտրած ապակիներն է դնում: \nՌոստովից էլ սայլ-սայլ ընտիր, բոլորովին նոր կահ-կարասի են բերում, հետն էլ մի թանկնոց դաշնամուր, մեկ-երկու շաբաթվա մեջ այդ տունն այնպես տեսոք, գեղեցիկ տուն են դարձնում, որ գեներալ-գուբերնատորի վայել բան է լինում:\n\nՄի կիրակի կնոջս առնում եմ, Սուրբ-խաչ գնում. իրիկունը տուն որ գալիս ենք, դրացիս ասում է. «Մկըր-աղա, նոր լուր գիտե՞ս», — ասում է: \n«Չէ՛, ասում եմ, ի՞նչ կա որ»: \n«Հապա, ասում է, Ղազարոսը Օդեսայից եկել է, — ասում է, — հետն էլ աղջիկը», — ասում է: \n«Ի՛, ճի՞շտ», — ասում եմ: \n«Հա, ասում է, բոլորն էլ գիտեն», — ասում է: \n«Ափսոս որ մութ է, նրանք էլ ճանապարհից նոր եկած. քնհատ կլինեն, թե չէ, մեղքիդ տերը լինեմ` աչքալույսի կգնայի», — ասում եմ: \nԱյն գիշերը մինչև բարի լույսի զանգերը` քուն չեմ եղել: \nԶանգերը որ զարկում են, իսկույն անկողնից վեր եմ կենում, ժամ գնում, աղոթք անում, տուն գալիս. կինս էլ սամավարը դրել, ինձ է մնում: \n«Հայդե՛, հագնվե՛, ասում եմ, թեյ-բան չեմ ուզում, վեր կաց հագնվե, գնանք Ղազարոսին», ասում եմ, ու ինքս էլ զնգը՛ր-զնգը՛ր դողում — ահա այդպես էի սիրում Կատարին. Աստված ողորմի՛ հոգուն:\n\nԿինս շտապ հագնվում է, դուրս ենք գալիս տնից, ուղիղ Ղազարոսին աչքի լույսի գնում: \nՆերս մտնենք, արարի՛չ Աստված, ի՛նչ տեսնենք. առաջվա փոքրիկ, նախշուն Կատարի տեղ մի կատարյալ իշխանուհի. ի՛նչ եմ ասել. հա՛յ, հա՛յ ութսունին եմ հասել, շա՛տ աշխարհք ման եմ եկել, շա՛տ մարդիկ եմ տեսել, շա՛տ խնջույքների եմ եղել, բայց այդպիսի հիացք բան հեչ տեսած չէի. տեսնելու բան էր, խոսքով չի պատմվիլ ողորմած հոգի Կատարի տեսքը. թագավորի տունը որ մտներ, նրա պալատների զարդը կլիներ, ավելի ինչ ասեմ: \nՀասակը որ` լրիվ մի գլխով բարձր կլիներ քաղաքիս կանանցից, երեսի ճերմակությունը որ` առաջին ձյունը նրա առջև կեղտոտ-մրոտ կերևեր. թուշի կարմրությունը որ` վրայից վարդ էր կաթում. նույնպես էլ վրայի շորը` կերպաս, թավիշ ու թանկնոց, էն ի՞նչ են ասում, մոռացել եմ անունը, բեհեզի պես բան է. կաղինի չափ խոշոր ադամանդներ ականջին, վզին, մատներին, գլխի մազերի մեջ... \nԱյդպիսի աղջիկը ընկնի՛, մեռնի՛, հը՞, այս ի՞նչ է սա, Աստծու դատաստան կա՞... վա՛խ, Կատար, վա՛խ, Կատար…\nԷրիկ, կնիկ, երկուսս էլ պաղած մնացինք, տեղներիցս շարժվել չենք կարող, բերաններս պապանձվել է... \nԷլի, Աստված ողորմի հոգուն, Կատարն իսկույն տեղից վեր է բարձրանում, գալիս, փաթաթվում է կնոջս, համբուրվում. «Ինձ մոռացել չե՞ս», — ասում է, գալիս է իմ էլ ձեռն է համբուրում (այն աշխարհքում Աստծուց ստանա իր խոնարհության վարձքը). համեցեք է անում. նստեցնում, թեյ են բերում, սկսում ենք մեկս մյուսին հին ու նոր բաներ պատմել: \nՄենք ասում ենք, նա ասում է, բոլոր գլխով անցածը, բոլոր սովորածը մեզ տեղով-տեղով պատմում է. մենք ո՛րը հասկանում ենք, ո՛րը չենք հասկանում, բայց ականջ ենք դնում. անմեղ աղջիկը բլբուլի պես անուշ ձայն ուներ... \nԱյսպես մի ժամ, ժամուկես նստում ենք. երբ որ վերկենալու ենք լինում` նորից փաթաթվում է պառավիս, հարազատ աղջկանը պես աղաչում-պաղատում է, որ շուտ-շուտ գա. ինձ էլ համեցեք է անում: \nԴրանից հետո շուտ-շուտ ետևներիցս մարդ էր ուղարկում, կամ թե, որ ցեխ էր լինում, կառք էր ուղարկում, մեզ տուն տանում: \nԱյսպիսի անուշ վարմունք միայն մեզ հետ չէր, բոլորի հետ էլ այդպես մարդավարի էր վարվում:\n\nԷ՛լի գլխին աղքատներ էր հավաքում, է՛լի հետները նստում-վեր էր կենում, է՛լի ուտեցնում-խմեցնում էր. հիվանդին, աղքատին, ղարիբին սատար-օգնական էր լինում, ո՛չ այնպես, ինչպես հարուստը փողը նետում է նրանց առջևը, մեղայաստծու, այլ իր հարազատ հոր ու մոր նման էր վարվում նրանց հետ: \n«Տո՛», «աղջի՛», — այսպիսի բառեր չէր լսված նրա բերանից. «ախպերս, հայրիկս, հոգիս, փոքրիկս», — այս բառերով էր դիմավորում աղքատներին ու ճամփու դնում:\n\nԱյսպես անցնում է մի տարի:\n\nՄի օր Սախալի տունը աղջիկների հրավերք է լինում. նրան էլ են կանչում: \nԱնմեղ աղջիկը գլխի գալիքը չիմանալով, միամիտ-միամիտ գնում է:\n\nԱյն էլ պիտի ասեմ, որ Կատարը Օդեսայից չեկած, Խուրպաշու միջնեկ աղջիկը խիստ գովված էր քաղաքիս մեջ երեսի գեղեցկությամբ, վրայի թանկ հագուստով ու զարդարանքով, համարյա թե առաջինն էր համարվում: \nԵրբ որ Կատարը ոտքը Նախիջևան է դնում, Խուրպաշու աղջիկը մոռացվում է, էլ չի հիշվում. Խուրպաշու աղջիկը նախանձում է, սիրտը թույնով է լցվում և, տես ինչ սատանայություն է միտք անում:\n\nՀրավերքի ժամանակ մոտենում է Կատարին, երեսանց բարեկամանում է, սկսում է հետը կոտրատելով ռուսերեն զրուցել, իբր, իմացի՛, եթե քեզ նման Օդեսայում չեմ սովորել` քեզնից պակաս էլ վարժված չեմ: \nԿատարը բարի մտքով նրան ասում է. «Ինչո՞ւ հետս ռուսերեն ես խոսում, ասում է, երկուսս էլ հայ ենք, երկուսս էլ հայերեն գիտենք»: \nԽուրպաշու աղջիկն էլ հենց այդ էր ուզում: \nԾիծաղելով ասում է. «Ես հայ եմ, բայց դու հայ չես», — ասում է: \nԿատարն էլ դառնում է նրան ասում. «Ես ի՞նչ եմ ապա, որ հայ չեմ», «Դու խազախ ես», — ասում է Խուրպաշու աղջիկը: \n«Թողություն անես, ասում է Կատարը միամիտ-միամիտ, ես խազախ չեմ. լինելու էլ չեմ, ես խազախ լինել որ ուզենայի, ո՞վ ձեռիցս կբռներ, ես Օդեսա կմնայի»: \nՍատանայի զավակը, Խուրպաշու աղջիկը էլի նույնը կրկնում է. «Չէ՛, չէ՛, դու հայ չես, դու խազախ ես»: \nՆորից Կատարը ոչինչ չնկատելով, միամիտ ասում է. «Ճիշտ է, ես ռուսի վարժատուն եմ սովորել, բայց սուրբ հավատս, մայրենական լեզուս չեմ մոռացել. Օդեսայում էլ հայի ժամ կա, ես միշտ, ամեն կիրակի ու տոնի հայի ժամ էի գնում: \nՕդեսայում էլ հայի քահանա կա. նա շաբաթը երեք անգամ գալիս էր ինձ մեր հավատը սովորեցնելու. մեր լեզուն չմոռանալու համար հայրս հատկապես ինձ համար հայ վարժապետ էր վարձել, ես նրա մոտ յոթ տարի հայերեն գրել-կարդալ սովորեցի: \nԻ՞նչ իրավունքով դու ինձ ասում ես, որ ես հայ չեմ, խազախ եմ»: \nԼիրբ անամոթ, շան կաթ կերած Խուրպաշու աղջիկը տեսնում է, որ Կատարը բանից անտեղյակ է. հրեշտակի պես անմեղ է ու իր ակնարկները չի հասկանում, դառնում է երեսին ասում. «Դու ի՞նչ ոտիս հայն ես, ասում է, դու պատերազմի տարին ես աշխարհ եկել, ասում է, քո հայրը Ղազարոսը չէ, ասում է, այլ մի խազախ օֆիցեր է, ասում է, դու ապօրինի զավակ ես, ասում է, ինչ ես այդպես գոռոզանում, բան չհասկացող, միամիտ ես ձևանում, ինքդ չգիտե՞ս ապօրինի եղածդ. դու մեզ նման հարազատ հորից-մորից ծնված չես. քո մայրը ռուսի հետ է եղել ու քեզ աշխարհք բերել»: \nԽեղճ Կատարը պաղած երեսին է նայում, նրա ասածից ոչինչ չի հասկանում. այնքան անմեղ էր, որ ի՞նչ ասել է ապօրինի զավակը, ի՞նչ ասել է աշխարհք բերելը, էրիկմարդու հետ լինելը — ամենևին բան չի հասկանում:\n\nԱյս բոլոր անամոթ խոսքերը, ասինք որ, Խուրպաշու աղջիկը սրտի չարությունից, նախանձությունից է ասում. եթե ուրիշ մարդ մեջ չմտներ, պիտի մոռացվեր, գնար, քանի որ խեղճ Կատարը այդքան դատարկախոսությունից ոչ մի բառ չէր հասկացել: \nՉա՛ր սատանա, այնտեղ է գտնվում Պապուկի հիմար, խենթուլիկ շատախոս աղջիկը. մեջ է մտնում սուտ-ղորթ ամեն բան մեկիկ-մեկիկ, հատիկ-հատիկ պատմում: \nՄեր խեղճ-ողորմելի Կատարի աչքը բացվում է. «վա՛յ աման, մարիկ», — ասում է ու նվաղում: \nՊաղ ջուր, անուշադր, քացախ` չեն օգնում: \nՇտապ բժիշկ են կանչում, արյուն առնում — հազիվհազ աչքերը բաց է անում, շունչ քաշում: \nԻսկույն կառք են դնում, կես-կենդան, կես-մեռած տուն են տանում: \nԱղջիկների հավաքույթն էլ վերջանում է, բոլորը ցրվում են:\n\nԴրանից է, որ Կատարը ցավի է տիրանում, քանի գնում վատանում է, քանի գնում` մոմի պես հալվում: \nՀեռագիր են տալիս` Քիրմանից, Թայղանից38, Խարկովից, Օդեսայից ամենավարպետ բժիշկները բերել են տալիս. ո՛չ մեկը ցավի ճարը չեն գտնում: \nԲռնված օրից խեղճի լեզո՞ւն է պապանձվում, թե՞ ինքը բոլորի մոտ լռում է–բայց բերանից ոչ մի խոսք չի լսվում, այնքանը միայն, որ հա-ն ու չէ-ն գլուխը շարժելով իմաց է տալիս: \nԱյսպես վեց ամիս տանջվելուց հետո, ահա այսօր, ինչպես իմացանք, արդար հոգին Աստծուն է հանձնում... \nՎա՛խ, վա՛խ, ափսո՛ս աղջիկ…\nԱղջի՛, Լուսփիքա, աղջի՛, դե՛ ժողովիր, գնանք տուն. շուտով կես-գիշեր է: \nԹողություն կանես, դրացի. գլխացավություն տվինք, նեղություն տվինք: \nԲարի՛ գիշեր... \nՎաղը թաղումին կգա՞ս:\n\n— Նայինք, — ասի:\n\nԿՅՈՒԼԶԱԴԵ\nԲուլվարը շինելուց հետո Լուսավորիչի բաղչան բոլորովին մոդից ընկավ. առաջները շենքով մարդիկ էլ որ չգնային, գոնե թաք-թուք խանութի աշխատողներ, դուրս արված բանվորներ, հոռնիշնաներ, ծծմայրեր, գրագիրներ և գրագրերի կանայք ման էին գալիս, զբոսնում, մանավանդ մութ, զնդան գիշերները. կամ ամառվա ուժեղ շոգերին, երբ որ ամեն շենքով մարդ տանը փակված կամ քնում է, կամ քառեց39 քառեցի ետևից մածունի թան է խմում սիրտը պաղեցնելու համար: \nԱյդպես ժամանակները միշտ երևում էին զույգեր, որ ծառերի հովին նստած, կամ միասին առանձնացած, կամ թիկնած սուս-փուս իրենց համար հետաքրքիր բաներ էին պատմում... \nԲայց ինչպես որ ասինք, բուլվարը շինելուց հետո այդ ամեն շենությունը վերացավ Լուսավորչի բաղչայից. հիմա այնտեղ արածող հորթերից ու արհեստից ձեռ քաշած մաշկակարներից, ծեփագործներից, դարբիններից բացի ուրիշ մարդ չես գտնի: \nԾառերը, Աստվածդ կսիրես, կոտրտած, ճամփի հենց մեջտեղը կովի թրիքներ, որը չորացած, որը նոր. տեղ-տեղ էլ ժամկոչների կոկլոզները... հենց այդպես տեղը շենքով մարդը կլինի՞ որ զբոսնի կամ օդի դուրս գա, իհարկե ամեն մարդ կամ բուլվար դուրս կգա, կամ Սուրբ խաչ կգնա:\n\nՄաշկակար Ակոբը, ծեփագործ Արութինը, կեռ Ասվատուրը, ճաղատ Սարգիսը ու մի քանի այսպիսի նախկին պատվավոր քյոթուկ արհեստավորներ եթե չլինեին, մեր Լուսավորչի բաղչան բոլորովին պարապ-բոշ պիտի մնար տարին տասներկու ամիս: \nՉգիտեմ, այդ բուլվարի ի՞նչն են հավանել, հիացած մնացել. ծառերը, Աստվածդ կսիրես, մեկ մեկ հատ ավել. մի ծայրից չորանում են, կոտրտվում ու գարնանը կամ աշնանը նրանց տեղը նորերն են տնկում, որ, իհարկե, նորից չորանում են կամ քամիից կոտրտվում են ու մյուս տարին նրանց տեղը նոր-նորից մատիս բարակությունով ճիպոտներ են խոթում... \nՉէ, եղբայր, ով ինչ ուզում է թող ասի, ես մեր Լուսավորիչի բաղչան ոչ մի բուլվարի հետ չեմ փոխի ու գոնե ծառերը ծառերի պես են, մեջի օդն էլ բոլորովին ուրիշ բան է: \nԷն, էն, էն կովի թրիքները ու ժամկոչների կոկլոզները որ չլիներ, դրանից լավ բան մեզ պե՞տք էր որ: \nԴու մի սպասի, նրա չորս կողմը այն երկաթե ցանկապատը շինենք, որ ասում են ամենաքիչը տասնհինգ հազար մանեթ պիտի նստի, մեջն էլ չորս-հինգ հարյուր հատ ծառ տնկենք, ճանփաների հենց մեջտեղը բուսած չոր խոտերը մաքրենք, կովի թրիքները դեզ-դեզ հավաքենք ու արաբա-արաբա տանենք ձորը թափենք, քսան-երեսուն հատ երկար նստարաններ դնենք ժողովրդի նստելու համար ու յասամանի կամ դեղին աքացիի թփեր փաթաթենք նրանց չորս կողմը հովի համար, հրաման հանենք, որ կառապանները, կամ խանութի աշխատողները հոռնիշնաներին ասելու գողտուկ խոսք որ ունին, գնան ուրիշ տեղ ասեն — դու մի ա՛յն ժամանակ տես, մեր Լուսավորչի բաղչան ինչ բաղչա կլինի:\n\nՀա՛, ճիշտ է. այդ ամենը վերջացնելու համար գոնե 15-20 հազար մանեթ պետք է. ասենք որ այդքան շատ փողը, քաղաքիս այս աղքատ ժամանակը, հեչ արտաքնոց թափելու փող չէ՛, բայց զատո օրինավոր բաղչա կունենանք ու հիմիկվա 3-4 հատ պառաված, չորացած, կոտրտած աքացիները ու կաղամախիները մեն-մենակ չեն մնա ու իրենց գալու չորս հարյուր հատ եղբայրներին իրենց այսքան ժամանակվա տեսածն ու լսածը կպատմեն... \nՃիշտ, գիտեն, այդ 3-4 հատ ծառը, երբ որ Աստծու հրամանով մի օր լեզու լինեն ու ադամորդու պես սկսեն զրուցել, ո՞վ գիտի, ինչքան բան պիտի պատմեն իրենց տեսած ու լսածից, որը, հազար ափսո՛ս, պիտի կորցվի ու մոռացվի…\tնրանց իմացածներից մեկը արի ես քեզ պատմեմ, որ Լուսավորչի բաղչայի մեջը ես ինքս իմ ականջովս լսել եմ, սրանից գուցե տասը-տասներկու տարի առաջ: \nԱյս պատմությունը ինձ պատմեց մաշկակար Ակոբը: \nՄաշկակար Ակոբը կլիներ այն ժամանակ ամենաքիչը 75 տարեկան, վրան դիր էլի տասներկու տարի, այն էլ մի մոռանա, որ այս բանը պատահել է նրա ջահելության ժամանակ, ասել է բավականին հին բան պիտի լինի այս ասելու պատմությունս:\n\nՔաղաքս դեռ նոր էր հիմնավորված, ո՞ւմ թագավորությունն էր, էն խաչը, հաստատ չգիտեմ, կարծես թե Պողոս կայսերինը պիտի լիներ. է՛հ, ինչ էլ որ լինի, բանը նրա վրա չէ: \nՀենց այդ ժամանակները դրսից մի հայ ջահել տղա է գալիս, երևի հայի հողից — Էրևանից, թե՞ հին Նախիջևանից, էն խաչը, հաստատ չգիտեմ, այնքան որ վրայի հագուստը, տղի իրեն կեցվածքը, խոսածը դուրսեցիի ձևով է, բայց վրայից հայտնի է, որ հարուստ իշխանի տոհմից է:\n\nԱյն ժամանակները հիմիկվա պես էքիփաժ, քառեթ, փոշտա չկար. ճանփորդները սովորաբար ձիով էին ման գալիս: \nԱյս ջահել տղան հետը ուներ չորս հինգ հատ ոտքից գլուխ զրահավորված ծառաներ, ինքն էլ թանկանոց, տաճիկի սև նժույգը հեծած, ղզլբաշի ձևով այն երկար թևով չեքմենը վրան. մեջքին չորս մատիս լայնքով ոսկեթել գոտի` ոսկեջրած ճարմանդով. դաշույն, ջուխտ փըշտոֆ, շամի թուր, թվանք, յափնջի — բոլորը նոր, գլխին էլ բուխարի սև մորթուց թանկանոց ղզլբաշի երկար գտակ: \nԱյս որ ասում եմ, ինքս տեսած չեմ, լսելով եմ ասում, որովհետև պապաս էլ պսակված չի եղել: \nԷ՛հ, ինչ էլ որ լինի:\n\nԱյս դուրսեցիի անունը Սումբաթ է լինում, ազգանունը չգիտեմ: \nՄեր Նախիջևանը խո լավ ես ճանաչում, դրսից եկողը, ով կուզի լինի, մերոնց համար բոլորը մեկ է, կամ տանղալախ են (դրսեցի), կամ մեռելի միս ուտող40, դրսից եկողը երկնքից ուզում է աստղեր ցած բերի, հեչ մերոնց հավասար չենք ճանաչի, մեր մեջը չենք մտցնի, սեր, միաբանություն չենք ցույց տա ու շատ հազվագյուտ հետը գործ կունենանք: \nԱյս նորերս է, որ կամաց-կամաց սկսել ենք մի քիչ մարդու աչքով նայել դուրսեցիի վրա. մեր պապերի ժամանակները, հա՛, կամ անհավատ նողայը, կամ դուրսեցի հայը– երկուսն էլ նույն կարգի բան են եղել: \nԱյն էլ մեծ պատիվ պիտի համարեր դուրսեցի հայը, երբ որ նախիջևանցին երկու-երեք անգամ իր տունը բերի նրան ու հետը հացի նստեցնի — սա է մեր գովական հայի հյուր սիրելը: \nԻսկ շուտ-շուտ գնալ-գալ, սեր, միաբանություն, աղջիկ տալ-առնել, ազգակցություն սկսել– Աստված պահե:\n\nԱյսպես ուրեմն, խեղճ Սումբաթը հայի քաղաքի, հայ ժողովրդի մեջ մես մենակ, ղարիբ մնաց: \nՀին ժամանակներից նկատված է, որ դուրսեցի հայերը շատ սիրում ու խիստ հավանում են մեր տեղի աղջիկներին, չգիտեմ ինչ է սրա պատճառը. թե՞ իրենց կողմերը աղջիկը քիչ է, թե՞ մեր աղջիկները իրենցիներից սիրուն են, կամ մաքուր են բնավորությամբ, կամ մի ուրիշ, ինձնից գաղտուկ մնացած կախարդանք ունեն, չգիտեմ, բայց այդ աշտարխանցիները, ղզլարցիները, Թիֆլիսեցիները, մանավանդ այն լիմոն ծախող դուրսեցիները — Նախիջևանի աղջիկ են ասում, մեկ էլ չեն ասում: \nՀամաձայն են քոռ, թոփալ, քիթը ծուռ, աչքը շաշ, աղքատի զավակ — բոլորը մեկ է նրանց համար, միայն նախիջևանցի աղջիկ լինի. փող էլ չեն ուզում, բաժինք էլ չեն ուզում մեր տեղի փեսացուների պես: \nԽեղճ Սումբաթն էլ այդ օրին էր հասել: \nԻնչ էլ որ լինի, մի որբ աղջիկ են գտնում, ձեռքն են տալիս, դառնում են ամուսիններ: \nԱյս երկու խեղճը մի աղջիկ զավակ են ունենում, անունը դնում են Կյուլզադե: \nՄեկ ամսից մայրը ընկնում մեռնում է. դրանից հետո մեր Սումբաթը շատ է մնում Նախիջևան, քիչ է մնում, հաստատ չգիտեմ, բայց օրվա մի օրը, ասում են, ձի է հեծնում ու դուրս գալիս քաղաքից. այդ գնացածը գնացած է, մեկ էլ ետ չի գալիս — Սումբաթ վար, Սումբաթ վեր` Սումբաթ չկա. թե՞ հարամիները մեռցրին ու դիակը ձորը գցեցին, թե՞ ինքը ջուրը ընկավ, խեղդվեց, թե՞ իրենց կողմը փախավ, թե՞ հանկարծ ալիքը խփեց ու ով գիտի որ անկյունում մեռավ մնաց խեղճը, երկար ժամանակ հայտնի չի լինում: \nԾծի աղջիկը, Կյուլզադեն, առանց հայր, առայց մայր, առանց ազգականի է մնում. ինչպե՞ս է մեծանում այդ ողորմելի որբուկը, ո՞վ է ուտեցնում-խմեցնում, վրան գլուխը անում, հոգսը քաշում, շատերի վեջն էլ չէ, իմանալ էլ չեն ուզում, այնքանը գիտեմ, որ երբ որ ես 7-8 տարեկան երեխա էի, Կյուլզադեն տասնվեց տարու, հրեշտակի պես սիրուն աղջիկ էր: \nԵրևի տեր Ակոբը — լուս իջնի գերեզմանին — որ Սումբաթի պսակողը, խոստվանահայրը ու մոտիկ բարեկամն է եղել, վերցրել է խեղճին ու իր ժողովրդից մեկին է տվել, նա էլ ուրիշների ականջն է գցել, թե հոգուս համար տունս եմ առել դրան ու տեր Ակոբի մեռնելուց հետո երևի ողորմելուն օր չի տվել. վա՛յ որբի հալին. է՛հ, ինչ էլ որ լինի: \nԻնչպես որ ասի, երբ որ Կյուլզադեն տասնվեց տարու էր լինում, ես էլ կամաց-կամաց սկսում եմ նրան ճանաչել:\n\n\n\n\n\n\nԱյն ժամանակները հիմիկվա քարե Լուսավորիչը չկար. սրա տեղը, բայց մի քիչ հեռու, դեպի բազարի կողմը մի հատ փայտե ժամ կար, անունը կարծեմ էլի Լուսավորիչ էր, հաստատ միտքս չի՛: \nՄանկությանս ժամանակ Լուսավորչի բակը հիմիկվա պես թողված, երեսի վրա գցված չէր: \nՄեղայաստծու, մեղա. այս ի՞նչ է այս մեր օրվա բաները, մարդկանց երեսից, կարծես թե սուրբ մեռոնը ղասաբի քերիչով հանել են, հեռու այստեղից, անամոթի մեկը գալիս է, վարտիքի թելը քանդում, փեշը գլխին է գցում ու... ախր, քրիստոնյա՛, սա ժա՛մ է, սա խա՛չ է, սա սրբություն է. որի՞ն ես ասում. նա հավատը գիտի՞ որ ինչ ասել է: \nԱյդ քաղաքը գոլովա41, դատավոր, երիցփոխան, առաջնորդ չունի՞, ինչ է — բոլորովին անտեր է մնացել, հե՛չ խելքս չի հասնի: \nԲայց առաջվա ժամանակները այդպես չէր. ժամի բակը, սովորաբար, թեփ-թեմիզ էր լինում ու մանր երեխաները, որ դեռ վարպետ (դպրոց) չէին գնում, խումբ-խումբ այնտեղ էին գալիս, շատերը հետները ուտելու բան էլ էին բերում ու ամբողջ օրը այնտեղ էին լինում, իրենց համար եղբոր պես խաղում էին:\n\nՄի օր, այսպես շոգերի ժամանակ, ուրիշ փոքրիկ երեխաների հետ ես էլ էի գնացել Լուսավորչի բակը խաղալու: \nՏեսնեմ ժամի շուքին շատ երեխաներ են հավաքվել ու նստած սուս-փուս լսում են: \n«Գնամ տեսնեմ ի՞նչ բան է», — ասի մտքիս մեջ ու մոտեցա նրանց: \nՀիշյալ Կյուլզադեն, չորսկողմը շատ երեխաներ հավաքած, տեսակ-տեսակ հեքիաթներ է պատմում, երեխաներն էլ ուրախ-ուրախ լսում են: \nԴուրս եկավ, ես էլ խառնվեցի նրանց հետ ու խելքս վրաս հավաքած, սուս-փուս նստեցի խսրի վրա: \nԿյուլզադեն պատմում էր, պատմում, ու մեկ էլ տեսնես, խոսքի մեջ սրան խրատ էր տալիս, թե ինչո՞ւ գլխարկդ պատռած տնից դուրս ես եկել, նրան թե, ինչո՞ւ քթիցդ միշտ խլինք է վազում ու չես սրբում, մյուսին` թե, ինչո՞ւ չա՛մ-չա՛մ մազտաքի ես ծամում ու թուքերդ մյուսների երեսին ցքտում. միշտ այսպիսի խրատներ էր տալիս երեխաներին ու երեխաներն էլ — զարմանք բան — մամաներից, պապաներից ավելի շատ, դրա խոսքն էին լսում ու կատարում, Կյուլզադեի սիրտը չցավեցնենք, ասում էին, ու մեկ էլ չէին ասում:\n\nԵրեխա էի, բայց շատ լավ միտքս է — Կյուլզադեն ճիփ-ճերմակ երես ուներ, աչքերը խոշոր-խոշոր բադամի պես, ունքերն էլ` ղալամ քաշած, նոր ծնած լուսնյակի կնմանեին. մազերը ոսկիի գույն` ֆա՛ռ-ֆա՛ռ ցոլում էին. վրայի հագուստն — այն ժամանակները ֆիստան էին ասում — միշտ հին էր լինում, բայց մաքուր ու վրան սիրուն նստած: \nԻնչպես որ գիտեք, առաջվա աղջիկները գլուխները ֆես էին դնում, բայց Կյուլզադեն ֆես չուներ, ձիի պոչի պես երկար մազերը երկու-երեք անգամ փաթաթած էր գլխի չորս կողմը, մեկ-մեկ մեջը դաշտի ծաղիկներ էր լինում խրած:\n\nՆախիջևանցին, ինչպես որ գիտեք, ի բնե ծաղր անող է. խեղճ Կյուլզադեին էլ այս ու ուրիշ մի քանի բաների համար բոլորովին խենթի տեղ էին դրել, նրան հայ աղջկա հաշիվ էլ չէին դնում, բայց Կյուլզադեի հոգն էլ չէր, կարծես թե նա չէր էլ նկատում ուրիշների խոսքն ու կարծիքը իր վրա, այդպես հպարտ բնավորություն ուներ: \nՀաստատ գիտենք, որ Կյուլզադեն հայր, մայր, բարեկամ, ազգական չունի, բայց որտե՞ղ է ապրում այդ աղջիկը, ի՞նչ է ուտում, ի՞նչ է խմում, մյուս ուրիշ պետքերը ինչպե՞ս է հոգում, խելքներս չէր հասնում: \nԻսկական հեքիաթ էր այդ աղջկա բանը: \nԱսեիր մուրում է, բայց այնպես աղջիկ չէր որ մուրար, այնպես մի ազնիվ բնավորություն ուներ որ, կարծես թե թագավորի աղջիկ լիներ — հետո իմացվեց ում զավակ լինելը: \nՄի կին մի օր ինչ անի որ լավ է, կանչում է Կյուլզադեին, ինչ ասես հին ու մին քուռչեր է դնում առաջը, մի աման էլ խավիծ է բերում` «Ա՛ռ, իբր, կե՛ր սրանք էլ հագիր»:\n\nՄեր Կյուլզադեն է որ կատաղում է, քուռչերը առնում է այդ կոպիտի երեսին է շպրտում, ամանով խավիծն էլ գլխին է դատարկում, — դուրսեցի հայերը ի ծնե այդպիսի բնավորության տեր են, խև՞ են, թե՞ հպարտ են, դեռ կարգին հասկացած չեմ, այնքանը գիտեմ, որ մեր նախիջևանցիների պես խոնարհ չեն — Կյուլզադեն էլ «այս լաթերը, — ասում է, — թող ձեր չոբանի ոտքին փաթաթաններ լինի», այդ կինը ղասաբի կնիկ է եղել, ասել է ու տնից դուրս է գնացել: \nԱհա՛ այսպես ազնիվ աղջիկ է եղել Կյուլզադեն: \nԻնչ էլ որ լինի: \nՀա՛, այդ էի ասում. մեկս էլ չգիտեր, թե այդ որբ, ղարիբ աղջիկը ինչո՞վ է ապրում: \nՈչ թե մուրալ ու մարդուց բան ուզել, այլ ինքը շատ անգամ, հաշվի մի՛շտ, ջեբը լիփ-լիքը կարկանդակ, կաղին, լեբլեբու, քյուֆտեր, քեչեպույնուզ42 ու այսպես տեսակ-տեսակ մրգեր էր ունենում ու փոքր երեխաներին բուռով բաժանում: \nՄենք էլ նրան այնպես էինք սիրում, որ Կյուլզադե էինք ասում, մեկ էլ չէինք ասում:\n\nՎաղուցվանից նկատված է, որ կնիկարմատ ասածդ նախանձոտ է լինում, համարձակվի հարևանի կինը կամ աղջիկը մի քիչ սիրուն լինի երեսով, կամ ձեռքը հմուտ, կամ ինքը բանուկ, տուն-տեղ կառավարող. նրանց համար դրանից էլ վատ բան չի լինի. կսկսեն, ջանս, խեղճի միսը ուտել, «ա՛յ նա այսպես, ա՛յ նա այնպես», աշխարհիս երեսին բան չեն թողնում, որ վրաները չասեն. համ երեսը ներկ է քսում, համ ունքերը սուրմա է անում, համ մազը հինա է դնում, համ դերձակի ձևը ու կարը գիտե, ասում են. էլի, ես ինչ գիտենամ, ականջները փակում են, բերանները` բացում, այնքան են փրփրում-բամբասում, այնքան են չարչարվում, որ խեղճի անունը ուրիշների բերանն են գցում: \nԱյսպես շատերը կորել են, շատերն էլ կորցվել են, բայց մեր կանանց իշտահը ուրիշների միսը ուտելուց ու արյունը խմելուց դեռ փակված չէ: \nԱսում են թե հիմիկվա կանայք առաջվանների պես կոպիտ չեն, դրանք գիրք են կարդում, բան են սովորում, խելքները ավելանում է: \nՃիշտ է, հագուստները, կերուխումը փոխվել է, բայց սրտները էլի այն է, էլի այն է: \nԱյսպես էլ հազար ու մի բամբասանք էր պտտվում ողորմելի Կյուլզադեի վրա, հա՛յ նա ֆլան տղայի որդուն է սիրում, հա՛յ գետափին քաշ է գալիս, հա՛յ խութուռներն43 է գնում... \nԲայց բոլորը սուտ էր: \nՎերջը-վերջը ամեն բան մանրամասն իմացվեց:\n\nԿյուլզադեի պապան, երբ որ ղզլբաշի վեճը դուրս է գալիս, իսկույն զենք ու զրահը պատրաստում է — գնում հիշյալ տեր Ակոբին այսպես-այսպես բան է, ասում է. «Ես ֆլան իշխանի որդին եմ, — ասում է, — տնօրեն ղզլբաշները պապայիս հիսուն գյուղը գրավել են, — ասում է, — իրեն էլ սուտ մահանայով մեռցրել են — ասում է, — հիմա ես պիտի գնամ ու հայի հողը ազատեմ անհավատների ձեռքից, — ասում է, — առ այս յոթը հազար ոսկին պահի, — ասում է, — մեկ էլ որ ետ չգամ, — ասում է, — զավակիս հայրություն արա, — ասում է, — այս փողը շահով տուր ու տոկոսով Կյուլզադեիս պատվով պահի, ասում է, տասնյոթ տարու որ լինի, մի շենքով մարդու տուր, — ասում է, — բայց երբ որ Աստված չկամենա զավակիս այդ օրին հասցնելու ու ժամանակից առաջ հոգին որ առնի, — ասում է, — այս փողով իմ ու նրա հիշատակին հայ երեխաների համար մի վարժարան սարքիր, — ասում է»: \nԱսում է ու ճամփա է ընկնում մարդը: \nԴրանից հետո մինչև այս օրվա օրս այդ մարդու անունը չի լսվում: \nՏերտերը ընկնում մեռնում է, փողը աղային է վստահում ու երդումով ապսպրում է որ, ինչ որ ինքը անելու էր, այն նա անի: \nԱյդ աղաս էլ Կյուլզադեի փողը պարտկում է, միայն տարին տարենական 3-4 հարյուր ռուբլի աղջկա վրա ծախսում, բայց ողորմության ձևով, ոչ թե քու հալալ փայն է ասելով: \nԷ՛յ, ինչ էլ որ լինի: \nԱղջկան ապրելն էլ այսպես է լինում, ոչ թե, ինչպես ուրիշներն են ասում, ամոթ արհեստներով:\n\nԿյուլզադեի սիրած բանն էր երեխաներին հեքիաթներ ասելը, բայց նրանից էլ ավելի սիրում էր հայի տաղեր երգել: \nՁայնն էլ այնպես ձայն էր որ, իսկական գարնան բլբուլ — լսում էիր ու չէիր կշտանում: \nՏաղ ասածն էլ մի զարմանալի բան էր. տաղ ասած ժամանակ հա՛մ եղանակին էիր զմայլվում, հա՛մ խոսքերին: \nՄեր ժամանակներն էլ են հո տաղեր ասում, բայց Կյուլզադեի ասածները մի ուրիշ տեսակ բան էր. հիմիկվա տաղերի եղանակն էլ ժամանակ-ժամանակ սիրտդ է մտնում, բայց խոսքը բանի պետք չէ՛, այսինքն ուզում եմ ասել, թե միջից բան չես հասկանա: \nԿյուլզադեի ասածից բան հասկացվում էր, այնպես որ, երեխա էինք, բայց հոնգուր-հոնգուր լալիս էինք կամ փորներս բռնած կուշտ-կուշտ ծիծաղում էինք:\n\nԱրդյոք, — ասում եմ, — մտքի՞ց էր հանում զանջղը, որ լինի, կլինի՛, գիտե՞ս, որովհետև հեչ մեկ էլ այդ տաղերը չլսեցի: \nԽոսքերն էլ շատ հասարակ բաներ էին, ծաղիկներ, լալաներ, մանուշակներ, ծիծեռնակներ, կռունկներ. բլբուլներ, մամայի, պապայի կարոտը, որբ երեխայի կամ անտեր ղարիբի ապրուստը: \nԴաշտի արոտը, ձորի աղբյուրը, գարնան գալն ու գնալը դե՛, այսպիսի, ամենքին հայտնի բաներ: \nՔանի որ երեխա էի` բերանացի գիտեի այդ տաղերը, բայց հիմա բոլորովին մտքիցս դուրս է եկել, մանավանդ որ վարպետ սկսեցի գնալ, վարպետս շատ չէր հավանում, երբ որ «խև Կյուլզադեի», նրա անունը խև Կյուլզադե էին դրել, տաղերը ասում էինք, մենք էլ չասելով-չասելով բոլորովին մոռացանք: \nԲայց հազար մե՛ղք. որովհետև վատ տաղ պիտի չլինի այն տաղը, որ մարդուս կամ ծիծաղեցնում է, կամ լացացնում — խելքս այդպես է կտրում:\n\nՍ. աղան հինգ որդի ուներ, երեքը արդեն ամուսնացած էին. չորրորդը, Գրիգոր էին ասում, մի օր տեսնում է Կյուլզադեին ու զարկվում: \nՀայրը, մայրը, սկզբում չէ՛, մէ՛ են ասում, բայց Գրիգորը այդպիսիներից չէր, որ իզուր տեղը իր մի անգամ ասած խոսքից շուտ հրաժարվեր: \nՏղան անկողին է ընկնում ու արդեն հոգին փչելու վրա է: \nԱղջկանը ականջ են հասցնում, որ այսպես-այսպես բան է, բախտդ բացվել է, այսպես աղայի որդին քեզ սիրահարվել է, հետդ պսակվել է ուզում, այսպես հարուստ մարդու հարս կլինես. էլ ես ի՞նչ գիտենամ, ասում են, էլի՛, իրենց ասելիքը: \nԿյուլզադեն էլ վեր է կենում ու` «տղին չտեսած խոսք չեմ տա՛», — ասում է: \nՄարդիկ սարսափում են, այդ էլ ի՞նչ նոր ֆենտ է, ասում են, որ մի աղջիկ ինքը իրեն խնամին լինի, այն էլ ո՞ւմ առջև, հենց իրեն փեսայի: \nՇատ են չարչարվում, որ Կյուլզադեին այդ խենթ մտքից հրաժարեցնեն` «հա՛յ, ամոթ է, հա՛յ-հա՛յ, օրենքին հակառակ բան է, հա՛յ ուրիշների բերանը կընկնես, ծաղրուծանակ կլինես», բայց ո՞ւմ ես ասում, այս պատին մի բան որ հասկացնես, նրան էլ կհասկացնես. իսկական սրաքար է կտրել, հիմա մարդիկ ի՞նչ անեն, ճարահատյալ գնում են տղին` «այսպես, այսպես բան է», — ասում են: \nՏղան էլ` «Թող լինի, — ասում է, — գնամ տեսնեմ ի՞նչ պիտի ասի», — ասում է ու գնում Կյուլզադեին: \nԿյուլզադեն ասում է. «Ինձ հավանե՞լ ես», — հարցնում է: \n«Հա՛, հավանել եմ», — ասում է տղան սիրտը, փորը դող ու զանկը՛ռ, զանկը՛ռ դողալով: \n«Վրաս պիտի պսակվե՞ս», — ասում է նորից Կյուլզադեն: \n«Հա՛, ուզում էի» — ասում է տղան: \n«Որ այդպես է, — ասում է Կյուլզադեն, գնա՛ հայի հողը — այսպես-այսպես խրատում է ու տեղը ցույց տալիս — կամ պապայիս կենդանի բեր առջևս կանգնեցրու, — ասում է, — կամ երբ որ կենդանի չէ, մեռած է, նրա գերեզմանից մի բուռ հող բե՛ր, — ասում է, — նրան մեռցնողներին ազգով-տակով մեռցրո՛ւ, որ հորս մահվան վրեժը սրտիցս դուրս գա», — ասում է:\n\nՏղան միանգամից վախենում է, այն է որ բոլորովին պաղում է աղջկանից: \nԱստված կսիրես, հայի բա՞նն է թուր ու դաշույն առնելը, ամայի դաշտերը ընկնելը, հարամի ղզլբաշի ձեռքից մարդ ազատելը, արյունի տեղ արյուն թափելը, ձեռքի թվանքով դուշմանի վրա թվանք քաշելը: \nՏղան սառույց կուլ տվածի պես բոլորովին սառչում է այդ սիրուց, էլ մեկ էլ Կյուլզադեի անունը չի տալիս: \nՉորս ու հինգ ամսից, հանգիստ կերպով, մի բլիթի պես աղջկա վրա պսակվում է, գլխին զավակներ է հավաքում ու գունդ-ապուր ու փաստա ուտելով` իրեն գազն ու կշեռքն է ճանաչում: \nՄայրը... \nԿյուլզադեին էլ, ղզլբաշներին էլ, թվանքներին էլ, ասում է:\n\nՄի քանի ժամանակից մի ուրիշ տղա խնամի է ղրկում. Կյուլզադեն էլի այդպես է ասում նրան, այդ տղան էլ առաջինի պես, ետ է քաշվում. երրորդն էլ է գալիս, նրան էլ այդ կերպով ճամփում է. այսպես-այսպիսով 7-8 հատ փեսացու տղաներ ճամփա է դնում: \nԱղջիկն էլ գալիս քսանմեկ տարու է լինում: \nԱյդ ընթացքում ֆլան աղան ընկնում մեռնում է, կտակ էլ չի անում, մարդկանց էլ չի հայտնում, թե դրամագլխիս մեջ այսպես-այսպես որբի փող կա: \nԵրբ որ Կյուլզադեն ամսվա վարձի ետևից գալիս է, աղայի որբևայրին ու որդիները թափում են խեղճի վրա ու տնից դուրս անում: \n«Ի՞նչ յոթը հազար ոսկի, ի՞նչ բան, այն քեզ ողորմություն էր, որ անում էր, ասում են, ողորմած հոգին»: \nՀիմա ի՞նչ պիտի անի դժբախտ Կյուլզադեն. տեր Ակոբը վաղուցվա մեռած է, մարդու էլ բան չի ասել, վկաներ չկա, մեռնողի ձեռքից թուղթ չկա: \nԱյսպիսով մեր ազնիվ Կյուլզադեն բոլորովին մերկ, մի կտոր հացի մուր-աղքատ ու փողոցի մեջտեղն է մնում: \nԱյդ որ լսում է նրան ուզողներից մեկը` ուրախ-ուրախ նորից խնամի է ուղարկում այն հույսով, թե հիմա Կյուլզադեի քիթը բավականին կոտրած է: \nԵրբ որ որ խնամին գալիս է Կյուլզադեն ասում է նրան. «Իմ խոսքը խոսք է. ես այն մարդու կինը կլինեմ, որ իմ սուրբ կամքս կատարի: \nԲայց, եթե ուզում է, ինձ թող բանվոր վերցնի. ես համաձայն եմ մի փոր հացի ու մի ձեռք հագուստի համար նրա տանը բանվորություն անելու»: \nԱյդպես էլ անում է: \nՀարս լինելու տեղը, գնում է բանվոր է մտնում այն փեսացուի հոր տանը:\n\nՄի տարի անցնում ու չի անցնում: \nՁմեռվա ժամանակ է լինում. Ռոստով շատ սալդաթներ են գալիս, որ ճամփաները հենց բացվեն Կովկաս պիտի գնան. քանի որ բոլորը այնտեղ տեղավորվել չեն կարողանում, մեծավորը Նախիջևան է գալիս և գոլովայից հրաման է ուզում, որ մի քանի հարյուր մարդ այստեղ տեղավորեցնի մի քիչ ժամանակով: \nԳոլովան էլ, երևի, համաձայնում է: \nԱյդ սալդաթների մեջ մի լեհ պամեշչիկի որդի է լինում, որ չգիտեմ ինչ հանցանքի համար, առաջվա սովորությամբ, գլուխը թրաշել ու Կովկաս սալդաթ էին ղրկել: \nԻնչպես է լինում, որ այդ երևի լեհ գեղեցիկ, բոյով-բուսով, լավ ընտանիքից, ջահել տղա է եղել, Կյուլզադեին տեսնում է, շատ հավանում է, նա էլ նրան է հավանում ու քանի որ տղան խոսք է տալիս, որ նրա կամքը անպայման պիտի կատարի, այսինքն աղջկա պապայից մի խաբար բերի, աղջիկը համաձայնում է սալդաթների հետ Կովկաս գնալու: \nԵրեք տարուց այդ սալդաթը աֆիցեր է դառնում, բայց ամբողջ այդ ժամանակը, տղան ու աղջիկը քուր եղբոր պես են լինում: \nԿյուլզադեն ոչ թե պսակվել, մազի ծայրից հոտ անել չի տալիս, այնպես հեռու է պահել իրեն: \nՏղան երբ որ աֆիցեր է լինում, մեծավորներից երեք ամսվա արձակուրդ է ուզում, յոթը, ութը ընկերներ խոսք-մեկ են լինում, գլուխները առնում են, շիպ-շիտակ հայի հողն են գնում, որովհետև Կովկասից մոտիկ է, ասում են: \nԳնում են, ջանս, հայի հողը, ամեն բան մանրամասն իմանում են, հարց ու փորձ են անում, վկաներ են գտնում, երդումով ձեռքերից գիր են վերցնում, որ Կյուլզադեի հայրը ոչ թե պատի ետևից հարամիի ձեռքով խփվել է մեռել, այլ իր կամքով ռուսի ազգերի մեջը խառնվել է, կտրիճի պես ծեծկվել է դուշմանի հետ ու սուրբ նահատակի պես մեռել է իրեն ազգի հավատը ու պատիվը պահելու համար: \nՀիմա բանը այդ է, որ վրեժը ումի՞ց հանեն, գերեզմանի տեղը ինչպե՞ս գտնեն, որովհետև կռվի մեջ մեռածներին հարյուրներով մի տեղ են թաղում. առնում են, ջանս, այն կռվի տեղից մի-երկու բուռ հող, գալիս են աղջկանը վկաների տված թուղթերը ցույց են տալիս, խաչ-ավետարանի վրա էլ երդում են անում, որ ասածների մեջ հեչ սուտ բան չկա. նա էլ այն ժամանակ իմանում է, որ իրեն փեսան, ինչ որ ձեռքից եկել է, արել է, լաց է լինում, մի քանի ժամանակ հոր սուգը պահում է, հայի ձևով այդ հողի վրա հոգոց ասել է տալիս հայ տերտերին ու դրանից հետո համաձայնում է պսակվել, բայց հայ ժամի մեջ, հայի տերտեր-տիրացուներով: \nՎրայից անցնում է տասը-տասներկու տարի. այդ ընթացքում երևի Կյուլզադեի ամուսինը, չգիտեմ որ քռեփուսթի44 քամենտանթն է լինում, բայց հայերի մեջ էլ հեչ չի հիշվում այս ազնիվ աղջկա անունը: \nԱյդ ընթացքում ես վարպետիցս էլ դուրս եկա, մարդու մոտ խանութ էլ մտա ու դուրս եկա ու ինքս իմ գլխիս խանութպան էլ եղա, հետո խանութս էլ ծառայիս հաշվով էլ տվի ու վերջը սկսեցի ոտի վրա առևտուր անել: \nՉերքեզի կռվի ամենաթեժ ժամանակն էր. շուտ-շուտ լսվում էին Եռմալով, Զաս, Վելիամինով գեներալների անունները. հայ չերքեզներն էլ դեռ անհավատներից բաժանված չէին ու Պաթալ-Փաշինցքի կողմերի տնավորված չէին45: \nԱչքերը սիրեմ, առևտուրի ամենաշահավետ ժամանակն էր. մենք, առնետների պես հոտոտելով, ամեն յուղոտ ծակ ու ծուկեր մտնում-դուրս էինք գալիս. մի կողմից այդտեղի ժողովուրդները փողի գինն էլ չգիտեին, ձեռքների ապրանքինն էլ, մյուս կողմից միամիտ ռուս սալդաթներն ու աֆիցերները կոպեկանոց ապրանքներիս համար փալթիննիքներ ու մանեթներ էին թափում առաջներս. մեկին, արծաթ էինք տալիս` ապրանք էինք առնում, մյուսին, էլի այն ապրանքն էինք տալիս, ոսկի էինք առնում: \nԼա՛վ տարիներ էին, ափսո՛ս որ շուտ անցավ... \nԲայց ավելի ափսո՛ս, որ փողը ինչպես հեշտ ձեռք էինք գցում, այնպես էլ հեշտ ձեռքներիցս թափում էինք: \nԱշխարհի քոռ ժամանակ որ ասում են, հե՛նց այդ ժամանակն էր:\n\nՄի օր ձի հեծած դեպի Գռոզնա եմ գալիս. քռեփոսթ հասնելու դեռ վեց, յոթ վերսթ մնացել էր. օրն էլ մթնելու վրա էր: \nՄեկ էլ տեսնեմ ետևիցս չերքեզերեն կանչում են: \nԵտ դառնամ, տեսնեմ քսանհինգ հոգի ձիավոր, դաշույնները բարձրացրած, հասկացնում են, թե կանգնի: \nՍանձից քաշում եմ, ձին կանգնեցնում, չերքեզները գալիս հասնում են: \nԲարով, աստծու բարին: \n«Ո՞վ ես, ի՞նչ մարդ ես, ի՞նչ արհեստի տեր ես, տարին քանի՞ վաստակ ես անում», — այսպես հարցմունքներ էին անում ինձ չերքեզները: \nԵս ասի, էլի, ինչ որ որ էի: \n«Գիտե՞ս, ասին չերքեզները — այն ժամանակ մաքուր չերքեզերեն գիտեի — քեզ մի ասելու բան ունենք. երբ որ մեր խնդիրքը կատարես, քեզ մի օրվա մեջ այնքան փող կվաստակեցնենք, որ դու երազիդ մեջ էլ տեսած չես լինի, բայց որ չկատարես, ահա՛ նայիր թուրերիս բերանի սրությանը — ճիշտ որ, շա՛ռթ արին, թրերը պատյաններից հանեցին ու աչքիս առջև յա՛լթ-յա՛լթ պտտեցրին, «այս կանգնած տեղդ կտոր կտոր կանենք», — ասին: \n«Ի՞նչ է ձեր խնդիրքը, ասեք տեսնեմ», — ասի: \n«Մեր խնդիրքը այս է, ասին, ուղիղ կգնաս, կմտնես քռեփոսթ, այնտեղից ճարճուր կանես, քսանհինգական սալդաթի շինել ու քարտուզ կգտնես ու այս գիշեր մեզ կհասցնես. դրանից բացի, մեզ էլ, դեռ լուսը չբացված, քռեփոսթ կմտցնես. արիր, հո՛, լավ, հիսուն հազար ոսկու տերը կդառնաս (կհավատա՞ս նիփնոր, ցոլուն ոսկիները տասը-տասներկու տոպրակից ճընկը՛լ-ճընկը՛լ գետինը թափեցին առջևս ու աչքս մութ կոխեց), թե չէ ունեցածիցդ բաժանվելուց բացի, քեզ էլ դաշունահար կանենք այսօր չէ՛, վաղը, վաղը չէ՛, մյուս օրը: \nՀետո, «քանդի՛ր գոտիդ», — ասին: \nԳոտիս քանդեցի, տվի իրենց, միջից հանեցին 346 հատ հալալ քրտինքով վաստակած ոսկիներս ու տոպրակների մեջը թափեցին. «հանի՛ր զուպունդ», — ասին. — ճարս ի՞նչ էր. այն էլ հանեցի տվի իրենց, բամբակի մեջ խորունկ պահած 500 մանեթանոց կըճը՛ռ-կըճը՛ռ նոր ացինացիներս46 հանեցին, ծոցները խոթեցին — սրիկայի զավակները լավ էին նկատել ախմախ հայերիս սովորությունը: \nՄենք գիտենք որ, ասին, սա քու ունեցած-չունեցածդ է — ճիշտ էլ, այդպես էր, ձիդ էլ կվերցնենք, ասին դու չըռ-չըպլախ կմնաս, երբ որ մեր կամքը չկատարես. բայց երբ որ որ կատարես, ոչ թե քու սոփսնի47 ձիդ ու փողդ ետ կտանք, այլ, ինչպես որ խոստացել էինք, հիսուն հազար ոսկին կհամբրենք, կդնենք առջևդ, վրան էլ կավելացնենք մի հատ չգտնվելիք չերքեզի նժույգ:\n\nԻ՞նչ պիտի անեի — իհարկե ասածներին պիտի համաձայնեի, բայց, Աստված վկա, որ մտքերի սատանությունը չգիտեի. շա՛տ-շա՛տ, միտք էի անում, դրանք ուզում են աֆիցերի մեկի կնկանը փախցնել, որովհետև այդ անհավատ ժողովուրդը, ինչքան որ զզվում է տղամարդ քրիստոնյաներիցս, այնքան էլ սիրում է քրիստոնյա կանանց, այնինչ, որ լավ նայես, իրենց կանայք մերիններից հազարապատիկ չնաշխարհիկ են. մեկ որ կպչեն, էլ պոկ գալ չունեն — մեղայաստծո՛ւ մեղա՛: \nԷ՛յ, ինչ էլ որ լինին:\n\nԽոսք տվի, որ կամքները կկատարեմ. մութը կոխածին պես քսանհինգ հատ սալդաթի շինել, քսանհինգ հատ էլ քարթուզ կգտնեմ, կտամ ու բոլորին էլ կամացուկ քռեփոսթ կմտցնեմ:\n\nՄեջներից երեք հոգի բաժանվեցին ու հետս եկան մինչև բերդից կես վերսթ մնացած. ես ձիուցս ցած իջա, սանձը իրենց տվի, նրանք վերցրին ձիս ու ընկերների մոտ գնացին. ես էլ ոտով քռեփոսթը մտա:\n\nՆերս մտա, բայց, հիմա ի՞նչ անեմ, ինչպե՞ս գտնեմ շինելներն ու քառթուզները. հարցնեմ, բայց ո՞ւմ. դա ծախու ապրանք չէ, որ փող տաս ու առնես. բարեկամ-սալդաթից ուզենաս, նա էլ շատ-շատ պիտի հանի իրենը պիտի տա. դա եղավ էլի մի հատ, բայց մնացած քսան չորս հատը ումի՞ց ուզեմ, հե՞շտ բան է` քաղաքը տակնուվրա անել ու քսանհինգ հատ սալդաթի շինել հարցնել, այդ հո մաքուր կասկածի տակ ընկնել, ասել է. ո՞վ գիտե, ինչեր միտք պիտի անեն մեծավորները: \nԱֆիցերի՞ց հարցնեմ, — ասենք թե բարեկամ աֆիցերներ շատ ունեի — դա էլ հո գլուխս շիփ-շիտակ թակարդի մեջ խոթել է, քսանչորս ժամվա մեջ վրաս դատարան պիտի անեն, բանի էությունը պիտի իմանան ու շուտափույթ կախեն ինձ — զինվորականների օրենքը հո գիտե՞ս: \nԻ՞նչ անեմ, ինքս էլ չգիտեմ: \nՈր չանեմ, մեկ որ փողիցս ու ձիուցս պիտի բաժանվեմ, դրանից էլ բացի, անհավատների թրին ու դաշույնին փայ պիտի լինեմ: \nԱսենք որ դրանից ազատվելիք կար…\tշատ-շատ` պիտի ծածուկ փախչեմ Նախիջևան — Նախիջևան, որ ոտքս դրի, ո՞ր չերքեզը պիտի կարողանար ինձ գտնել — բայց այն ցոլուն հիսուն հազար ոսկին, որ միլիոն ռուբլի ացինացի ասել էր — այն ժամանակները ացինացիով էր համբրվում — այդ մի այնպիսի դրամագլուխ էր, որ դեռ մի հայի ձեռք ընկած չէր. քանի որ այս բանիս վրա միտք էի անում, խելքս թռչում էր գլխիցս, Զիպիր48, կախաղան-բան, բոլորը հոգս չէր:\n\nՄիանգամից միտքս բան ընկավ: \nՔռեփոսթի մեջը, մի գողհարամի բարեկամ ունեի, անունը Իսայչոք, կնքված ջհուդ, որ փալքավոյ մուզիքի սրնգահար էր: \nՍալդաթը որ կա, միշտ խումին մոտիկ է լինում. մեկ շիշ արաղի համար ոչ թե վրայի հագուստ, միջի հոգին էլ կծախի: \nԲարեկամ ջհուդս սրինգ նվագելուց բացի էլի շատ ուրիշ արհեստներ ուներ, գրավ վերցնել, ամսեկան մեկին մեկ տոկոսով փող տալ, ձեռաց փողի արաղ ծախել, մարդկանց կնիկը, աղջիկը, բանվորը խոսքի պառկեցնելու աֆիցերի սենյակը բերել, բանը որ դժվար լիներ, նույնիսկ իրեն կնկանն էլ մի քանի ժամի գործածության տալ. մի խոսքով հնարագիտության կողմից չգտնվելիք մարդ էր Իսայչոքը:\n\nՈւղղակի գնացի նրան, մի կողմ կանչեցի. «Իսայչո՛ք, — ասի, — շատ փող վաստակել ուզո՞ւմ ես», — ասի: \n«Քանի ռուբլի», — հարցրեց նա ուրախ-ուրախ: \n«Հազար ոսկի պատրաստ եմ տալու», — ասի ու բանի էությունը մանրամասն պատմեցի իրեն: \nԻնչ խոսքս երկարացնեմ, երկու ժամ անցած-չանցած, լրիվ քսանհինգ շինել ու քարթուզ մի սայլի մեջ ծալած դրած, վրան էլ մի շերտ խոտ գցած` թա՛ռս արավ, սենյակիս դիմացը կանգնեց: \nՈւրախությունիցս քիչ էր մնում լեղիս պատռեր: \nՀանա՞ք բան է, քսանհինգ տարու կամ լինեի, կամ` չէ՛, դեռ ամուսնացած էլ չէի ու մի միլիոնի տեր պիտի լինեի: \nԻնձանից շիտակ մարդը թող առնի քարը ու գլխիս զարնի, թե որ իմ տեղս լիներ ու իմ արածս չաներ: \nԵրբ որ մի կողմից ագահությունս էր, մյուս կողմից էլ երիտասարդությունս էր հանցավոր. հիմիկվա խելքս վրաս որ լիներ, իհարկե, այդ վիճակում այդքան հիմար ու անփորձ չէի գտնվի. «մեկ էլ որ հարս լինեմ կուկուզ կնստեմ»:\n\nՈղջ-առողջ քռեփոսթի դռնից դուրս եկա. լավ որ այդ րոպեին չասավոյը49 բարեկամ մարդ էր. որ հարցրեց. «Մոտիկ Միռնոյ տեղն եմ գնում, ասի, յուղ, մեղր, շագանակ բերելու», միամիտ մարդը բան չասաց. կամացուկ շինելի թևը մի շիշ արաղ խոթեցի ու դրանով ողորմելիի աչքերը փակեցի:\n\nԲերդից դուրս երկու-երեք վերսթ հեռու, ճամփայից մի քիչ կողք, պատրաստված կանգնել էին հիշյալ քսանհինգ հոգի չերքեզները. բոլորի երեսն էլ թրաշ էր արած. հայտնի էր, որ մտքներին վատ սատանություն կար. բայց այն րոպեին ես լավ չնկատեցի. իմ խելքը, միտքը այն հիսուն հազար ոսկու հետ էր: \nԵրբ որ տեսա, մոտիկացա` «Շինելները, քառթուզները բերի՞ր», — ասին: \n«Հա՛, բերի՛», — ասի: \n«Որ այդպես է, ասին չերքեզները, մեր փողն էլ պատրաստ է, եթե ուզում ես համբրիր»: \nՈւ առջևս գցեցին քիչ առաջվա ոսկիով լիքը տոպրակները. նրանցից մեկը բացի ու սկսեցի համբրել. դեռ երկու հարյուր հատ չէի համբրել, որ չերքեզները վրայի յափնջիները ցած գցեցին, նրանց տեղը բերած շինելներս հագան, իրենց մորթե գդակներն էլ հանեցին, քառթուզները հագան, հետո «Շո՛ւտ արա, ասին ինձ, ճամփա ընկնենք, որովհետև մեր ժամը թանկ է, հաշվի մի հաշվի, ջվալներիս մեջը ավելով հիսուն հազար ոսկի է»:\n\nԱյդ ճիշտ է. չերքեզ ազգը անհավատ էլ որ լինի, բայց իր խոսքի տեր է. հե՛չ լսված բան չէ, որ չերքեզը ուրիշի պատկանելիքը ուտի: \nՈսկիները նորից կաշվե ջվալների մեջը դրի, տնքալով, տնքալով սայլի մեջ դրի, ինքս էլ նստեցի ու դեպի քռեփոսթ գնացինք:\n\nՔռեփոսթին որ մոտիկացանք, կես վերսթ չհասած, չերքեզները ձիերից ցած իջան, սանձերը տվին մի չերքեզ տղի, իրենք ոտով, որը առջևիցս, որը ետևիցս, այսպես դեպի առաջ գնացինք: \nՉասավոյը փոխվել էր — ես կարծում էի թե նոր չասավոյը, ինչպես որ կարգն է` кто идет պիտի հարցնի, որ ես էլ ով եղածս ասեի. բայց նա մի խոսք չասաց ու բերդի դուռը ինքն իրեն բացվեց առջևներս. ո՞վ էր բացողը, չտեսա: \nԱյս բանը ինձ կասկածելի երևաց, բայց վրայիցս հայտնի չարի, երկար-բարակ միտք անելու ժամանակը չէր. «Յա բախտ, — ասի, հետո մտա, — ետևիցս էլ չերքեզները:\n\nՄի րոպեյվա մեջ, կարծես թե գետնի տակից պը՛լթ արին, առջևներս կանգնեցին հարյուր հիսուն հոգի սալդաթ ու կազակ, որի ձեռքը թուր, որի` դաշույն, շատերին էլ փշտով ատրճանակ ու թվանք, քոմենտանթն էլ սկսեց եղբայրս, գոռալ. «լավի, վեժի՛»50: \nԱստված ամենակարող, ինչ իրարանցում է, որ սկսվեց. մի կողմից ռուսները, մյուս կողմից չերքեզները` չա՛խ, չո՛ւխ, փա՛թ, փո՛ւթ: \n«Խամմա՛զ», — գոռացին չերքեզները, պատյաններից հանեցին իրենց ծուռ թրերը, աջ ու ձախին կտրտելով, առջևները ճամփա բացին, թողեցին ու փախան. թե դրել ես` գտիր: \nԿռվի տեղը չորս հոգի չերքեզ ու երեսունութ հոգի ռուս մեռած մնացին. վիրավորներին, հո, թիվ չկար, հաշվիր ամենքն էլ, բացի քամենտանթից խոշոր-խոշոր վերքեր առան:\n\nԱռանց մեկ խոսք ասելու երկու ձեռքս, երկու ոտքս հաստ-հաստ շղթաներ զարկեցին ու ուղիղ քազամաթ տարան. կողքս չորս սալդաթ կանգնեցրին, լցված թվանքները ձեռքներին. փակված դռան ետևն էլ տասներկու չասավոյ դրին: \nՄի րոպեյվա մեջ թմբուկները սկսեցին զարկել, մա՛րդ հավաքվեց, մա՛րդ հավաքվեց, որ ասեղ գցելու տեղ չէր մնացել: \nԲերդի մեջ ինչքան մեծավոր կար, բոլորին կանչեցին ինձ դատելու: \nՎճիռը սկզբից ինձ հայտնի էր. քսանչորս ժամվա մեջ ինձ պիտի մեռցնեին, բայց ինչ մահով — այդ էր նրանց իրարանցումը: \nՈրը ասում էր` «կախել է պետք», որը ասում էր` «գնդակահար պիտի անել». մեջները այնպիսիներն էլ կային, որ սկզբից կախել է պետք, ասում էին, հետո գլուխը կտրել: \nԱյս ամենը լսում էի երկաթապատ պատուհանից:\n\nՀիմա, երևի դու կհարցնես, թե ինչպես եղավ, որ ես միլիոնչիկ լինելու տեղ, այսօրվա օրը շան պես պիտի սատկեի: \nԲանը այսպես է եղել: \nՌուսները վաղուց մատնիչներից իմացել էին, որ չերքեզները միտք են ունեցել բերդը կոխելու. սկզբից մի քանի հոգի շորերը փոխած ներս պիտի մտնեն ու մութ ժամանակ դուռը պիտի բացեն, որ մյուսները 5-6 հարյուր հոգի դրսից ներս մտնեն. բայց ե՞րբ պիտի լինի այդ` չգիտեին. ու որովհետև մատնիչները շատ անգամ սուտ խաբարներ էին բերում, դրա համար նրանք արդեն սկսել էին կասկածել, որ չլինի այս անգամն էլ խաբվեն: \nԱյն օրը, որ ես շինելները չերքեզներին տվի, քամենտանթին էլ միտքն է եղել սալդաթների հավաքել, որ բոլորին անունով-անունով կանչի ու ուղիղ քսանհինգ հոգի պակաս է եղել: \nՍկսել են փնտրել ու վերջը-վերջը Իսայչոքի տանը բոլորին էլ հարբած պառկած գտել են ու հարցնելով-հարցնելով բանի էությունը հասկացել են:\n\nՄեծավորներն այսպես դատաստան են անում` Իսայչոքին գնդակահարել, ինձ կախել, քսանհինգ սալդաթներին էլ իրեք անգամ սքռոզ-սթռոյ51 անցկացնելուց հետո առեսթանթսկի ռոթ52 ղրկել:\n\nՎանդակի մեջը նստած` ինքս ինձ մտքի խորացա` «Սա ի՞նչ փորձանք է, ասում էի, որ եկավ գլխիս. սա ինչ խևություն էր, որ ես արի»:\n\n\n\n\n\n\nԿհավատա՞ս, այդ րոպեին, երբ որ ես մեկ ոտքով այս աշխարհքում էի, մյուսովս արդեն այն աշխարհքն էի մտել, այդ րոպեին ասում եմ, երբ որ խայտառակ մահս, խեղդվելու տանջանքը, մարդկանց անեծքն ու ծաղրանքը գլխիս պիտի թափվեր-\tթոկով խեղդվելուց բացի, ավելի ի՞նչ ուրիշ խայտառակ պատիժ կա ադամորդուս համար — էլի ասում եմ, այդ րոպեին ես մեղա գալու տեղը, արած հանցանքիս փոշմանելու տեղը, մտքիցս անցնում էր, թե ինչո՞ւ այնպես հարմար չշարժվեցի, որ համ գայլերը կուշտ լինեին, համ էլ գառները` սաղ-սալամաթ. իբր, ինչո՞ւ չկարողացա այնպես անել, որ համ հիսուն հազար ոսկին սնդուկս մտներ, համ չերքեզներն իրենց ուզեցածը անեին, համ էլ բերդի մեջը եղողները բանից խաբարություն չունենային:\n\nԳիտեմ, շատ հոգու մեղք բան էր այդ թամահությունս` առանց քրտինք թափելու այդչափ ոսկուն տիրանալը. գիտեմ, որ չերքեզների միտքը վատ էր ու նրանց անելուն չարագործություն էր. այն էլ գիտեմ, որ բերդը մտնելովս ես շատ մեծ մեղք էի անում, այնպիսի մեղք, որ աշխարհիս վրա մի մարդ չէր գտնվի, որ ասեր թե «էվալլա՛», որովհետև արածս փատլեցություն53 էր, Աստծու ու թագավորի օրենքին հակառակ բան. բայց ես մեղայի չեկա, չփոշմանեցի: \nՀիմա էլ, որ վրան գուցե քառասուն, հիսուն տարի անցել է ու անդադար գլուխս պատին եմ զարկում ոչ թե արած մեղքիս, այլ անխելք շարժվելուս համար: \nԻնձ որ հարցնես այդ թամահություն, չարագործություն չէր, այլ մարդկանց զարմացնելու փափագ: \nՄենք որ կանք` գովասանքի խև ենք. ուզում եմ ասել, թե գովասանքի, զարմացնելու համար մարդ կա որ ինչ գեշ բան ուզես կանի, միայն որ նրա բռնած ծուռ-մուռ ճամփան չճանաչվի ու ինքը խայտառակ չլինի: \nՇատ միտք անելուց հետո ես գտա մեր անբախտության պատճառը — դա գովասանքի փափագն է. այն էլ պիտի ասեմ, որ էլի գովասանքի փափագն է, որ մի օր ազգին իր ամենամեծ փառքին պիտի հասցնի... որ այս բանս ազգի տերերը լավ իմանային ու ճիշտ օգտագործեին ժողովուրդը այսօրվա օրս ուրիշ օր պիտի տեսներ... է՛յ, ինչ էլ որ լինի:\n\nԱյս մտքերիս մեջ էի, մեկ էլ տեսնեմ, վրաս դրած չասավոյները մեկ-մեկ, մեկ-մեկ քաշվեցին ու գնացին. ես մենակ մնացի վասթռոկի54 մեջը, ձայն ու ծպուտ չէր լսվում: \nԻմ կարծիքով ժամը երկուսը կամ երեքը կլիներ, քունս բոլորովին փախել էր աչքիցս: \nԼսել էի, որ մեռնելու րոպեին մարդս մի քիչ խելքից բաժանվում է, դմրածի պես է լինում. ուտում է, խմում, խոսում առանց հասկանալու, անասունի պես. բայց դա սուտ է, հե՛չ չհավատաս. միտքս ոչ թե դմրեց, այլ է՛լ ավելի ուժով ու զարթուն էր. մանկությունիցս մինչև այն օրը ինչ որ անցել էր, բոլորը մաքուր միտքս էր, բայց մի բան չկարողացա հաղթել — այն միտքը, որ վաղը անպայման մեռնելու եմ` շատ էր սարսափեցնում ինձ. պարանի կամ գնդակի ցավից չէր վախեցածս, ամենևին չէ, այլ այն բանից, որ խոսքի վրա, հիմա սաղ եմ, հոգիս վրաս է, գնդակը որ խփեն, թոկը որ վիզս անցկացնեն ու խեղդեն, հոգիս ի՞նչ կլինի, ճրագի բոցի պես միանգամից կմա՞րի, կչքանա՞, թե՞ մի այնպես մութ զնդան տեղ կսկսի մոլորվել, ինչպես որ մուխը մութ նկուղի մեջը…\tԹյո՛ւ, քերականություն չեմ սովորել, որ կարողանայի միտքս ճիշտ հասկացնել, մի բան եմ ուզում ասել, բայց լեզուս չի դառնում. սրտիս մեջ ինքն իրեն ասվում է, բայց ինչ օգուտ, դուրս հանել չեմ կարողանում:\n\nՄիտք անելով, միտք անելով ինքս ինձ մոռացա. մոռացա որ վասթռոկի մեջ եմ, մոռացա որ այսօր այսքան փորձանք եկավ գլխիս, կարծես թե այդ ամենը ինձ համար չէր, այլ մի ուրիշ, օտար մարդու վրա եմ լսել, բայց քուն չէր այդ, մի տարօրինակ բան էր…\tարդյոք քեզ հետ էլ ժամանակ առ ժամանակ պատահո՞ւմ է..\nՄեկ էլ տեսնես, վասթռոկի դուռը ճըը՛ռռռ արավ ու դրսից կամացուկ մի կին ներս մտավ: \nՍկզբում չիմացա ով էր:\n\n«Գասպա՞ր, ասաց հայի ձայնով, ինձ այնպես է թվում, որ ամեն ազգ ջոկ-ջոկ ձայն ունի, որովհետև նեմցեն, կամ ռուսը Գասպար ասելու որ լինեին, ուրիշ ձայնով կասեն– Գասպա՞ր, ասաց կինը, ճիշտ է, քու մեղքդ մեծ է, բայց առնելու պատիժդ ավելի մեծ պիտի լինի. դրա համար իմ բարկությունս եկավ, որ մի հայ հոգի պիտի կորչի, այն էլ մի ջահել տղա, որ գուցե Աստծով կխրատվի ու վարքը կփոխի: \nԻնչ որ դու արիր, ամեն մարդ էլ կաներ, երբ որ քու տեղդ լիներ:\n\nԴու գիտե՞ս ես ով եմ. ես այն որբ, հայերից բամբասված, անունը կոտրած, թքած-մրած Կյուլզադեն եմ, որ հոժար կամքովս ինքս ինձ դուրս արի հայերի միջից, որովհետև ամբողջ քաղաքի մեջ մի հոգի չգտնվեց, որ իմ ցավս հասկանար: \nԵս որ կամ, իշխանի սերունդ եմ, դուք ստրուկ եք. ստրուկն ու իշխանը հեչ մեկմեկու կարո՞ղ են հասկանալ: \nԿնիկարմատ էլ որ լինեմ, էլի իմ երակների մեջը քաջի արյուն է վազում. հեչ ես լայաղ կանեի՞ այս իմ ազնիվ արյունս ձեր ստրուկի արյունի հետ խառնելու: \nՅոթը փեսա եկան դիմացս. ամենքը հավանեցին սիրուն երեսս, մեկը չգտնվեց, որ հոգիս ճանաչեր, հավաներ ու սիրեր: \nԵս քաջ տեղովս կկարողանայի՞ վախկոտներին սիրել: \nԳնա ասա բոլորին «նրանք մինչև այն օրը ատած կլինեն համ օտար ազգերից, համ էլ շենքով հայերից, քանի որ այդպես ստրուկի բնավորության տեր են ու իրենք իրենց շուքից վախենում են»:\n\nԱսաց ու չքացավ:\n\nՎասթռոկի դուռը առջևս բաց էր, չասավոյներ չկային: \nԱսել պե՞տք է, որ իսկույն փախչելս տեսա: \nՍյունին մի թամբած, սիրուն չերքեզի ձի էր կապած, վրան երկու կողմից լեփ-լիք լցրած խուրջին, ձիի ոտքի տակն էլ` թուր, դաշույն, զույգ ատրճանակ ու թրվանք: \nՀեծնելս ու փախչելս մեկ եղավ: \nԽուրջինի մեջ կար հինգ հազար հատ ոսկեդրամ: \nՏասնհինգ տարի պտտվեցի Անատոլուի կողմերը, մինչև որ անունս մոռացվեց: \nՀիմա անունս էլ, երեսս էլ փոխված է, ինձ համար անվախ ման եմ գալիս. ով եղածս ասեմ էլ, մարդիկ չեն հավատա: \nՈրովհետև օրերս արդեն համրած է, այս պատմությունս քեզ դիտմամբ արի, որ մեռնելուցս հետո կամ գրես, կամ մեր հայերին մանրամասն պատմես:\n\n1868-ին Գասպարը մեռավ ու թաղվեց Լուսավորչի գերեզմանոցում, բայց ուրիշ անունով ու ուրիշ ազգանունով:\n\nՎԱՐԹԵՎՈՐ\n(Բազազ Օվանեսի պատմածը)\nԵս այն մարդկանցից չեմ, քանի որ ինքս պառավել եմ, հինացել եմ, հին մարդկանց, հին սովորություններ ու հին օրենքներ գգվեմ ու ամեն նոր բանի, նոր մարդու վրա մի-մի փուտ գտնեմ. չէ՛ ես այդպիսիներից չեմ. լավին լավ կասեմ, կուզի հին լինի, կուզի` նոր, այդպես էլ` վատին վատ կասեմ, կուզի պապերիս պապաներիս ժամանակվա բան լինի:\n\nՄեր Նախիջևանը դեռ քանի՞ տարվա քաղաք է որ, իմ կարծիքով հարյուր տարի դեռ անցած չպիտի լինի նրա հիմնադրման օրից (մի անգամ խելքս վրաս, որ մի լավ համբրեմ, հաստատ կիմանամ. թյո՛ւֆ թյո՛ւֆ, հետս թզբեհս չեմ վերցրել. թե չէ նրա հաշիվը գտնելը խիստ հեշտ է. ի՛նչ էլ որ լինի): \nՆախիջևանը հայի քաղաքների մեջ ամենանորն է. Թիֆլիս, Աժտերխան55 — դրանք շատ հին քաղաքներ են. նրանց շինող թագավորների անունը, երևի, կորցված, մոռացված էլ լինի, որովհետև նրանց հիմքերը գցողները երևի կամ Հայկի, կամ Տրդատի որդիներն են. Հայկի ու Տրդատի մեռնելը, չէ՛-չէ՛, հինգհարյուր տարի կլինի, կարող է ավելի էլ, նրանց գերեզմանների քարերը վաղո՛ւց փտել են, ոչնչացել են: \nԱյն ժամանակները գիր, հաշիվ լինելը շատ կասկածելի է: \nՀիմա, Աստվածդ կսիրես, առանց գրի, առանց հաշվի դրա հաշիվը ինչպե՞ս կգտնեն մարդիկ... \nՄեղքիդ տերը լինեմ, որ այդ հիմիկվա` հին ժամանակվա վրա պատմություն գրողները բոլորը փորներից չհանեն — ինձ որ հարցնես — նրանց չզմզածը բոլորը սուտ է, բոլորը հնարած բաներ են:\n\nԱմմա` այդպես չիմանաս աստվածաշունչ-ավետարանը, նա ճիշտ-ճիշտ գրած բաներ են, գրքի մեջ էլ գրած է, որ մի օր Աստված նստել է պուռլեկենի անտառի մեջ, պուռլեկենի56 անտառն էլ վառվում, չէր վերջանում, վառվում էր վառվում չէր վերջանում: \nԱստված ասաց. «Մոսես, Մոսես»: \nՄոսեսն էլ ասաց. «Հրամե, Տեր իմ»: \nԱստված ասաց, «Գնա՛, իմ պատմությունը պատմի իմ ժողովրդին»: \nՄոսեսն ասաց. «Ինչպե՞ս պատմեմ, որ լեզուս թլվատ է», — ասաց: \nԱստվածն էլ ասաց, «Լեզուդ թլվատ թող լինի էլի՛, մենք դրա ճարը չե՞նք գտնի, ինչ է, ասաց, բերանդ մի բաց, նայեմ»: \nՄոսեսը բերանը բացեց. Աստված էլ նրա բերնին իրեն սունչը փչեց շիկացած ածուխի պես:\n\nՍունչ որ ասում են, գրոց խոսք է, որ նեֆես ասել է: \nԷ՛յ, ինչ էլ որ լինի: \nԵրբ որ Մոսեսի փորը Աստծու նեֆեսով լցվեց, Մոսեսն էլ, ֆսեռավնո57 իմաստուն գիտունի պես մի բան դարձավ` (սկզբում պալըխճի, ձուկ բռնող). անցածն ու գալիքը մի մինուտվա մեջ սովորեց. առավ, ջանս, երկու հատ քարե տախտակ ու նրանց վրա սկսեց գրել աշխարհիս երեսին ի՛նչ կա, ի՛նչ չկա, բոլորը գրեց: \nԹրդատն էլ է այնտեղ, Գրիքոր Լըսավորիչի տասներկու չարչարանքն էլ է այնտեղ, Պիղատոսի մատնությունն էլ է այնտեղ, տերն մեր Հիսուս Քրիստոսի տանջանքն էլ է այնտեղ, առաքելոցների հրեղեն լեզվով քարոզությունն էլ է այնտեղ, կարճ` առաջվա բոլոր հին պատմությունը այնտեղ է, այդ Մոսեսի տախտակների վրա է գրված: \nՄոսեսն էլ, ջանս, ինքը ջհուդ էր, բայց քանի որ այն ժամանակները, հայերիցս բացի, ուրիշ մի ազգ գիր-կարդում չուներ — նողայի պես մի բան էին — առավ ու երևի այդ ամեն պատմությունները հայի խոսքով գրեց — բայց այն ժամանակվա հայի լեզուն հիմիկվա պես խառնիխուռն ու կեղտոտ չէր. այն ժամանակվանը գրափառերեն էր, գրոց էր ասվում:\n\nՎենետիկի ձուկ ուտող վարդապետները, երևի, գտել են այդ տախտակները, մագաղաթի վրա երեսը հանել են ու հետո տպել են, տպրելուց հետո էլ ժամերին են բաժանել: \nԴե, այդ տպած գրքերն են, որ ավետարան, աստվածաշունչ են ասվում...\nԲայց ես կարծես թե մի քիչ խորացա, միտքս բան կար, ուզում էի ասել` մոռացա ու ուրիշ բան սկսեցի...\n2\nՀա՛, այդ էի ուզում ասել. խոսքի վրա` այսօր վարթեվոր է. ժողովուրդը, ինչպես որ գիտես, սյուրու-սյուրու, որը ֆաեթոնով58, որը թևավոր դռոգներով, բազարի փռասթոյ դռոգով, որն էլ ոտքով դեպի Սուրբ Խաչ պիտի քաշվեին. ինչպես որ հիմա է. առաջվա ժամանակն էլ, նմին-նման այդպես էր, այնքան որ, սուտ չէ, այն ժամանակները հիմիկվա պես թանկանոց ձի էքիպաժ չկար, իմ ջահելության ժամանակ ամենաթանկանոց ձին երեսունհինգ ռուբլի ացինացիա էր ու ամենավերի, հիշվական աղան մի բռիչքա էր ունենում, մյուսները հասարակ արաբա կամ սայլ էին ունենում ու դրանով էին գնում Սուրբ խաչ ու Սուրբ Կարապետ…\tԲայց հիմա, ջանս հասարակ արաբան, սայլը ու բռիչքան մոդից դուրս եկան. դու էդ ի՞նչ ես ասում, տոռոշքան էլ մոդից դուրս եկավ. տոռոշքան, ճիշտն ասեմ, ինքս էլ շատ չէի հավանում. ամենաառաջ տոռոշքայի մոդան մեր ծաղիկ Մառյա Կոռովնան ու Կուսիկի Թոթայը մտցրին — դրանք երկուսը Նախիջևանի առաջվա մոդնիցաներն էին, է՛հ, ինչ էլ որ լինի: \nԱռաջները վարթեվորը ուրիշ տեսակ էինք կատարում…\tՀա՛, այդ պիտի հարցնեի, այդ վարթեվոր, որ ասում են, արդյոք դրա թարգմանությունը ի՞նչ ասել է. ջուր լցնել չլինի՞, որովհետև մեր տեղում, հանաք անելով, մեկ մեկու վրա փայտե ջրամանով, փարչով, մեկ-մեկ էլ դույլով ջուր որ լցնում են, վարթեվոր են ասում ու ծիծաղից մեռնում են, այս մերոնց ամենասիրած կատակն է, ինչպես որ բարիկենդանին փեշը դոշակի կամ բարձի կարելը, կամ մարդուս միամիտ կանգնած տեղը «կրա՛կ» կանչելը ու լեղին պատռելը: \nՇատ տարօրինակն են մեր տեղի ժողովուրդը:\n\nՀա՛, այդ էի ասում: \nՈր Սուրբ Խաչ էինք գնում — փոքր էի, բայց հիշում եմ — գնում էինք բաղչան, մի-մի հատ վայրի շուշան էինք պոկում, դանակով ջրացիր էինք պատրաստում ու Սուրբ Խաչի ջրի մոտ, եղեգնուտի ետևը թաքնվում էինք` ջրացիրով անցնող-դարձնողի վրա ջուր էինք ցայտեցնում ու «վարթեվոր» էինք ասում: \nԱյս պստիկներս էինք անում: \nՄեծերն էլ մեզնից պակաս չէին. տղամարդ, կին, ջահել տղա, երիտասարդ աղջիկ, բոլորն էլ սովորաբար ձեռքներին մի-մի աման էին ունենում, հա՛ այն տղմոտ, կեղտոտ ջուրը վերցնում էին, հա՛ մեկմեկու վրա էին լցնում «վարթեվոր» է, իբր: \nԺամանակ առ ժամանակ էլ մեկը մեկին բոթում, մանավանդ մարդուս ափին կանգնած ժամանակ, ու ճո՛մփ էին անում, ջուրը գցում: \nՋուրը ընկնողն էլ այնքան թրջվելուց չէր վախենում, ինչքան որ վրանգլուխը ցեխոտվելուց էր վախենում, որովհետև Սուրբ Խաչի ջրի մեջ ջրից ավելի ցեխ կա, մեջը որ ընկնես, կասկածելի է, կկարողանա՞ս ինքդ քեզ վեր կենալ, թե՞ քանի գնաս մեջը խորունկ կխրվես. ցեխն էլ հոտա՛ա՛ա՛ծ, մեջը լիքը գորտեր, տզրուկներ ու տեսակ-տեսակ զզվելի ջանավարներ — ճահիճ է, էլի…\nԱյդպես էր առաջվա ժամանակները: \nԻնչ էլ որ լինի, ափսոս մեր այն ժամանակվա Սուրբ Խաչը: \nՃի՛շտ է, հիմիկվա պես շիփ-շիտակ ու մեջքիս հաստությունով ծառեր չկային` ու եղածն էլ ծուռ-մուռ, բորբոսնած, վրաները սարդի ոստայններ բսած, թրթուրոտ ծառեր էին, բայց էլի, ինչ սուտս պահեմ, մեջը հիմիկվանից շեն էր:\n\nՄեկ-մեկ մտքիցս անցնում է, թե ինչո՞ւ մարդս իրեն ջահելության սովորությունները ավելի է սիրում ու նոր բաների վրա աչք չունի նայելու. արդյոք նրա համար է, որ առաջվա բաները լա՞վ էին, թե՞ իրեն անցած ջահել օրերը միտքը բերելով նրա հետ կապված ամեն խաղերը ու քեֆերը սրտին լավ են գալիս` չգիտեմ. բայց ինձ այնպես է թվում, որ աշխարհքս քանի գնում վատանում է.... \nԻհարկե, այս նոր ժամանակներս շատ լավ-լավ բաներ հնարվեցին, բայց դու ի՛նչ ուզում ես` ասա՛, այն փակված, տոթ վագոնով տեղից տեղ գնալը ամենաչսիրած բանս է: \nԱչքը սիրեմ առաջվա թռոյքա59-արաբային. հանգիստ կերպով հինգ-վեց հոգի մեջը տառեխի պես սղմվում էինք նստում, ձիերի վիզը մի-մի, երկու-երկու այն զանգուլակներից էինք կախում, «ժա՛նկուռ, ժա՛նկուռ», այսպես ճանապարհ էինք ելնում: \nՃամփին էլ ջուր, կամ կանաչ արոտ, կամ ծառի հով էինք, տեսնում թե չէ` «տղերք, այս չոլի մեջտեղը մի-երկու գավաթ չայի հետ ինչպե՞ս եք», — ասում էինք ու ձիերը արձակում էինք, արոտի մեջ բաց թողնում, մենք էլ սամովարի հետ էինք լինում, փամիլը՛յ60, դրանից էլ ավելի ուրախություն պե՞տք է որ: \nԱյն ժամանակվա պաղած միսը, կամ հավի բուդը կրծելը, վրայից էլ կեղտոտ ջրով եփած չայը` փշրած, թոզ կտրած ու կուպրի հոտ առած լոխումով խմելը, Աստված հավատա՛, որ հիմիկվա մառոժնիի ու փլոմպիրի հետ չեմ փոխի... \nԹե չէ, Աստվածդ կսիրես, այս ի՛նչ ձև է. ժամանակ-անժամանակ քանթուքթոռի հրամանքով մաշինը կանգնեցնում են, քանտուքթոռի հրամանքով վագոնի դռները բացում են, դուրս են թափում, քանտուքթոռի հրամանքով շտապելով պիտի ուտես, լեզուդ, բերանդ էրելով մի սթաքան չայ պիտի խմես ու դրա համար կրակի գին տաս — թքե՛մ ես այսպես ճամփա գնալու վրա. հետո՞, սրա անունը ես ճամփորդությո՞ւն պիտի ասեմ. այդ հո մարդուս` յաշչիքը դրված ապրանքի պես են ման տալիս, ոչ թե ինքը իրեն քեֆին է ման գալիս: \nԱյդ նոր ժամանակվա զարմանալի բաները որ կան, բոլորս մեզ պես ղազերիս տանջելու, քիսաներս դատարկելու համար են հնարված: \nԲայց ի՞նչ պիտի անես, ճարդ ի՞նչ է, ժամանակի հարմար պիտի շարժվես, որ ծիծաղելի չլինես:\n\nԽոսքս էլի առաջվա վարթեվորի ու Սուրբ Խաչի վրան է: \nԱյն ժամանակները հիմիկվա ռոթոնտը ու պուֆեթը չկար, ու ուխտավորներս էլ ամենքս մեզ համար ինչ որ պետք էր, տնից հետներս բերում էինք. օրինակ գիշերվանից դեզ-դեզ սամսաները61, հացտապակները, ղավուրմա, տապկած ճտերը պատրաստում էինք, չայ, շաքար, չիլիմ ձուկ, խավյար, պանիր, ռոմ, գինի, արաղ, քյաբաբի միս, ածուխից ու տաշեղից բացի ամեն ինչ վերցնում էինք հետներս: \nՍուրբ Խաչ որ գալիս էինք, հանգիստ կերպով, որս ծառերի շվաքին վրան էր խփում, որն էլ որ վրան չունենար, մատղաշ արոտի վրա խալի ու կարպետ էր փռում, առաջվա վարքով, տղամարդ, կնիկ զույգեր էինք կազմում, որս էլ գլուխը բարձին խո՛ռ-խո՛ռ քուն էր լինում. այդ ընթացքում էլ ջահելները սթաքանները, պիլութները, չայինքը, ու ռոմի շիշն էին հանում, սամովարը դնում էին, քյաբաբի կրակը հազիրում, երբ որ սամովարը խըփը՛ռ-խըփը՛ռ թափվում էր ու քյաբաբի մուխը երկինք-գետին մեկ էր անում (այդ կծու մուխը մոծակի ու քոռ ճանճի մեծ թշնամին է), մենք էլ, այստեղ լսի՛ր, քուներիցս զարթնում էինք ու սկսում մեր քեֆը. փամիլը՛յ, արքավութին էր որ կար, դրանից ավելի ի՞նչ քեֆ էր պետք ադամորդուս:\n\n3\nԹքեմ ես մարդկանց հիմիկվա քեֆի վրա: \nԱստվածդ կսիրես, այդ ի՞նչ բան է. բաղչայի հենց մեջտեղը մի փայտի տուն են շինել, անունը ռոթոնտ են դրել, մեջը բավականին ռուս լաքեյներ են դրել, սա էլ պուֆեթ է, ասում են. տան չորս կողմն էլ ծառերի հովին տաշեղի հավաբներ են շարել, սա էլ պեսեթքա է, ասում են. մի սթաքան չայ է սիրտդ ուզում խմելու` տասը-տասնհինգ կոպեկդ առնում են... \nՀա՛յ ձեր պուֆեթին էլ, ռոթոնտին էլ, լաքեյներին էլ... \nՍա խոմ ափ-աշկարա, հարամիություն է դրանց արածը:\n\nՀա՛, սուտ չի՛, դու էլի քեզ համար կարող ես հին վարքով արոտի վրա սամովար դնել, բան անել, բայց դու մի նայի, լաքեյները անընդհատ կողքիցդ անցնելիս ինչպես քիթ ու պռունկ են անում, ծիծաղում վրադ. մյուս կողմից էլ մոդնի հաքված աղջիկդ է նազեր ծախում, «դե՛, պապա՛, ուրիշները չեն անում` մենք ինչո՞ւ պիտի անենք, դե՛, ուրիշները մեզ վրա լեզու կբարձրացնեն», չգիտեմ ինչ, չգիտես ինչ... \nԴու էլ ձանձրանում ես, թքում ու մյուսների վարքով շարժվում-շարժվում ես, բայց արի տե՛ս, որ ամեն մի Սուրբ Խաչ գնալդ իննը-տասը մանեթի դուռն է. էն քեֆին ի՞նչ ասեմ, որ մի քանի ժամվա մեջ այդքան փողից մարդուս հանում է: \nԱյդ պուֆեթը ու ռոթոնտը հնարած օրից սատանա եմ տեսնում մեր այդ Սուրբ Խաչի բաղչում — այնքան աչքիցս ընկել է:\n\n4\nԱյդ ռոթոնտը ու պուլվարը շինած ու Ռոստովի սադը մեջտեղ եկած օրից մեր քաղաքի ծախսը մեկը մեկով եղավ, գուցե դեռ ավելի էլ: \nԿհավատա՞ս, այն վերջին արապաճիի աղջիկը մոդից ետ մնալ չի ուզում. հոժար է տանը քաղցած ուռելու, ուրիշների կար-կարկատնից աչքի լույսը խավարացնելու, միայն թե պուլվարի տեղը, կամ Սուրբ Խաչի բաղչայում, այն երկար պոչով փլաթին62 հագած, ծանոթ աղջիկների հետ թև-թևի մտած ման գա, ինչ է որ փեսացուների սիրտը դեպի իրեն տաքացնի. մի քիչ բարձր մարդկանց համար հո ասել էլ չեմ ուզում. նրանք վաղո՛ւց ռուս փամեշչիցաներից կոխել են, անցել են. Մոսկով չտեսածդ այստեղ կտեսնես որ ասեմ, սուտ չեմ լինի:\n\nԱռաջները մեր գանգատը կանանց փլաթիցուի խասի ու թանգի վրան էր — ինչ էլ որ լինի, տրտնջալով, բամբասելով, ծիծաղելով` թանկանոց փլաթիցուներից հրաժարեցրինք. հիմա փլաթիցուն աժաննոց է, բայց կարելու վարձը շատ թանկացավ. դրանից էլ բացի, առաջվա մի փլաթիի տեղը, հիմա հինգը-վեցն են հագնում, էլի եղավ են:\n\nԻհարկե, ինչպես որ հիմա, այնպես էլ առաջները այդ բոլոր ֆենտերը ամուսնացու որսալու համար է, բայց մտքիս մեջ ասում եմ, արդյոք առաջվա տղամարդ է եղել թե կին– խղճմտանքը, նամուսը, երեխաների մեռոնը մի քիչ ավելի չէ՞ր հիմիկվանից:\n\n5\n…Նախիջևանում քեֆի երկու տեղ կա. մեկ սուրբ Գևորգի բակն ու պարտեզը (ես պարտեզ եմ ասում, դու գերեզմանոց հասկացի), մյուսն էլ Սուրբ Խաչ վանքի պարտեզը. երկուսն էլ — խոսքը մեր մեջ մնա — աղոթքի և ուխտի պատրվակով` տունը մնացած ազապ աղջիկների համար փեսացու փնտրելու համար են: \nՔանի որ վարթեվորի մասին խոսք եղավ, արի քեզ մի բան պատմեմ` վարթեվորի օրը պատահած. լսել եմ, որ դու շատ ես սիրում հին բաներ լսել ու գրի առնել. դա լավ է, գեշ բան չէ. եթե պատմությունը լավ է, մեր որդիքը թող մեզանից օրինակ առնեն, իսկ եթե վատ է` թող մեր արած սխալներից զգույշ մնան: \nԱփսո՛ս, որ մեր տեղի մարդիկ վախենում են իրենց պակասությունը ցույց տալուց. ի՞նչ կլիներ հիվանդի վիճակը, եթե նա բժշկից գաղտնի պահեր իր մարմնի վերքերը, ցավն ու հիվանդությունը:\n\n6\nՀայրս — Աստված ողորմի հոգուն — խանութը եղած-չեղածով ինձ էր հանձնել. ծախսիս-հաշվիս է՛լ չէր խառնվում. ամբողջ օրը կա՛մ սրճարանն էր նստում, ժամանակ անցկացնելու համար թուղթ խաղում, կա՛մ շուկա էր գնում իր հասակակից մարդկանց հետ ժամերով զրույցի բռնվում — մեր տեղի զրույցն էլ ի՞նչ է` տերտեր-վարդապետի բամբասանք — այդ էլ չեղավ` նստարանին նստած` պատին կհենվեր ու ժամերով կխռմփացներ: \nՇատ քիչ էր պատահում, որ խանութը մտներ. մտներ էլ` մի քիչ կմնար տղոց հետ հանաք-չանաք կաներ ու վեր կկենար, կգնար իր բանին: \nԻ բնե խաղաղ բնույթք ուներ հայրս, Աստված ողորմի հոգուն:\n\nԻնչպես ասի` ծախսիս-հաշվիս հեչ չէր խառնվում. «Օգուտ կանես, ասում էր միշտ, քեզ համար կանես, վնաս կանես` այդ էլ քեզ համար. այսօրվանից ես քո գլխին հա՛ կամ, հա՛ չէ, իմ բանս արդեն պրծել է. ալյուրս մաղել եմ, մաղս պատից կախել եմ: \nՋահել ժամանակս բավական աշխատեցի, չարչարվեցի, գոնե ծերությանս այս մի քանի տարին ինձ համար հանգիստ անցկացնեմ: \nՈւնեցած-չունեցածս ողջ քեզ տվի. թե քեզնից մի ժանգոտ կոպեկ պահել եմ` դժոխքի պահեմ` ո՞ւմ պիտի տամ: \nՀետս մյուս աշխա՞րհքը պիտի տանեմ, ի՞նչ է... եթե իմ ու մորդ ճերմակ մազերին խղճաս ու մեզ դրկցի դուռ չգցես` շեն կենաս, թե որ չէ` այն էլ դու գիտես, մեղքը-վարձքը վիզդ. էլ ի՞նչ ասեմ, որդիս:\n\nՄինչև այս տարիքդ թե խելքի ես եկել` լավ, թե չէ` սրանից հետո խելքի գալը դժվար է. այս տարիքիդ քեզ խրատելն ուշ է` (այն ժամանակ կլինեի քսանչորս-քսանհինգ տարեկան), արա՛, ինչ որ խելքդ կկտրե, գնե՛, ծախե՛, ա՛ռ, տո՛ւր — վրադ դատավոր չկա, բայց այնպես արա, որ` թե ընկնես, նորից ոտի կանգնել կարողանաս, թե կորցնես` նորից վաստակելու դուռը գտնես. չլինի թե հույսդ կտրես ու որբևայրի կնոջ պես շվարես…\tԲայց եթե քեզ համար կին ուզենաս ընտրել` առանց ինձ ու մորդ մի՛ ընտրիր. անշուշտ մենք, որ այս տարիքին ենք հասել` խոտ ու դարման չենք կերել, կնիկարմատ ասած բանից մենք էլ քիչ ու միչ հասկանում ենք. ուզում եմ ասել, եթե ամուսնանալու միտք ունենաս` մեզ խորհուրդ չհարցրած` մարդու խոսք չտաս, իսկ եթե չուզենաս` այդ էլ դու գիտես, քանի որ կինդ քեզ հետ պիտի ծերանա, չար ու բարին քեզ հետ պիտի քաշե, ուրախություն ու տրտմություն միասին պիտի տանեք: \nԱսելս այն է, որ եթէ տներս հարս բերելու լինես` մի այնպիսին բեր, որ մենք երեսը նայենք, ուրախանանք…»:\n\n7\nԱմեն տարի, Ծնունդի ժամանակները, ապրանքի համար Մոսկվա էի գնում: \nԵրբ որ ապրանքն առնում, վերջացնում էի ու գնած բարիս հաջողությամբ ճամփա էի գցում, դրանից հետո մի երկու շաբաթ քեֆիս համար մնում էի Մոսկվայում, այդպես, մի տեսակ, սովորություն էի արել: \nՇատ էի սիրում մոսկովցի վաճառականների կանանց ու ջահել աղջիկների հետ խոսք ու զրույց անել, մեկ-մեկ էլ հետները թատրոն, պարահանդես գնալ. մեղքս ի՞նչ թաքցնեմ` վալս, էքասես, ապա քատրիլ էլ էի խաղում հետները և, հորերից ու ամուսիններից գաղտնի, մեկ-մեկ զբոսանքի էինք դուրս գալիս և ամեն տեսակ մանր-մունր նվերներ էլ էի տալիս: \nԻ բնե հայտնի է, որ կինը կատակ, զվարճություն շատ է սիրում: \nԷ՛հ ջահելությո՛ւն, ջահելությո՛ւն...\nԱհա այսպես հետները միշտ կատակ ու զրույց էի անում, բայց մեր զրույցն ինչից էլ սկսվեր, անհնար էր, որ վերջ ի վերջո պսակի խոսքը մեջտեղ չգար: \nՌուս կանայք միշտ կատակով ինձ ասում էին, թե հայրս ու մայրս ականջիցս պիտի բռնեն ու զոռով պիտի պսակեն, իմ կամքս հեչ չեն հարցնելու. նրանք ո՛ւմ հավանեն` նրա հետ էլ պիտի պսակեն, որովհետև — ասում էին — դա ձեր` ասիացիների սովորությունն է: \nԵս էլ նրանց ասում էի. «Եթե ուրիշ բաների մեջ մորս ու հորս խոսքից դուրս չգամ, ամուսնանալու մեջ նրանց հրամանը ո՛չ լսելու եմ, ո՛չ էլ կամքները հարցնելու եմ»: \nԿանայք ավելի եռանդով էին կատակում հետս ու ասում էին. «Մի՞թե կհանդգնես ծնողքիդ կամքից դուրս գալ. չէ՞ որ նրանք կանիծեն քեզ, ապա թագավորին կգրեն, թե այսպիսի անառակ որդի ունենք, ու քեզ զինվոր կտանեն», և այսպիսի խոսքերով այն տեղը հասցրին ինձ, որ մի օր էլ նրանց ասացի. «Ես մարդ չլինեմ, աշխարհքիս երեսին օր ու արև չտեսնեմ, ունենալիք զավակներովս չուրախանամ, եթե ես, ինքս ինձ, առանց նրանց հարցնելու չնշանվեմ»:\n\nԱյդ կանանց կատակների իմաստը պարզ էր. նրանք փորձել էին ուզում, թե արդյոք նրանցից որևէ մեկի հետ չե՞մ ամուսնանալու, որովհետև մեր հայը ի բնե իր հավատին կանգնած է. այլազգի աղջիկ առնելը, կամ իր աղջիկը այլազգու մեջ գցելը ո՛չ միայն ամոթ, այլև մեղք է համարում:\n\n8\nՎարթեվորի կիրակին էր: \nՄայրս, հայրս, հայ քրիստոնյայի սովորությամբ, վարթեվորի պասը բռնած, հենց որ նավակատիկ են հասնում, շաբաթ օրը ախորժակով ուտում են մի աման ձկնապուր, վրայից էլ անուշ են անում մի մեծ ափսե կաթնապուր, դրա վրա էլ մի թավա ձվածեղ որ մաքրազարդում են` քեֆները ավրվում է, կիրակին տնքալով են լուսացնում, կեսօրին կարգին հիվանդանում և անկողին են ընկնում:\n\nՔանի որ միտքս դրել էի պսակվել, շատ էի ուզում այդ կիրակի Սուրբ Խաչ գնալ, գուցե, մտածում էի, երկնավոր տերը բախտս բանա: \nԵրեսիցս հայտնի էր, որ սրտիս մեջ մի դարդ ունիմ. մայրս` Աստված ողորմի հոգուն, նկատում է այդ, ու չնայած որ հիվանդ էր, ասում է ինձ. «Մեզ համար ինչո՞ւ ես վիզդ ծռած քայլում. դու ջահել ես. կառքը լծել տուր, գնա Սուրբ Խաչ ու քեֆիդ նայե. մեզի համար ետ մի՛ մնա, ինչպես էլ լինի, մի օր կանցկացնենք ու Աստծով վաղը ոտքի կելնենք. գնա՛, որդիս, սիրտդ թո՛ղ բացվի, իրիկվա կողմ տուն գալուդ գուցե մի ուրախ լուր հայտնես»: \nԻմ ուզածն էլ այդ էր: \nԻսկույն կառքը լծել տվի: \nԲայց հորս երեսից երևում էր, որ մորս խոսքերին հավան չէր: \n«Էդ ի՞նչ ես ասում…\tասաց մորս, ինչո՞ւ տղին զոռով կողքիցդ քշում ես. գուցե տղան չի ուզում. զոռ անելդ ո՞րն է: \nԵղանակն էլ անձրևային է. երեկ գիշերվանից էր երևում. գլուխս կտամ, թե այսօր անձրև չգա»: \nԲայց ես նրա խոսքերը չլսելու տվի, գնացի սենյակս, Մոսկվայում կարել տված պիջակը, բաճկոնս ու շալվարս շտապ հագա, վրայից էլ` ծալքավոր օձիքով վերարկուս, բոլորովին նոր գլխարկս գլուխս դրի, կառք նստա ու ճամփա ընկա:\n\n9\nՍուրբ Խաչ որ հասա` արդեն ժամը մեկը կլիներ: \nՎանքի բակը լի էր եռաձի կառքերով, սայլերով ու սայլակներով. բոլոր սենյակները բռնած էին. հազար տեղ կրակ էր վառած, որի վրա կաթսա էր կախած` տեսակ-տեսակ կերակուրներով, որի վրա էլ խորովածի շամփուրներն էին պտույտ գալիս, վառած փայտի, քակորի, ցախի ու նրանց վրա կաթկթած յուղի հոտը աշխարհք էր բռնել: \nՁիերի, եզների ձայները (գյուղացիներն այն ժամանակներն ավելի շատ եզասայլ էին գործածում), հարբած գյուղացիների կռիվն ու աղմուկ-աղաղակը, տիրացուների տաղերը, բոլորն իրար էին խառնվել, մարդ այնպես էր կարծում, թե դժոխքի մեջտեղն է ընկել: \nԴժոխք էր, որ կար:\n\nՆախ, սովորության համաձայն, մտա ժամ, հինգ-վեց սրբերի առջև մեկ-մեկ մոմ վառեցի, մի քանի անգամ երեսս խաչ հանեցի, երկրպագություն արի. Անիից բերած քարե սուրբ խաչն էլ բանալ տվի, համբուրեցի և աղոթքս ավարտեցի. նորից բակ ելա և, որովհետև մի տարի առաջ ժամի մոտ թաղված էր ողորմած հոգի Հարություն վարդապետը, և նրա հիշատակը, հիմիկվա նման, ժողովրդի մտքից չէր ելել, մի երկու անգամ նրա գերեզմանն էլ համբուրեցի, հայր-մեր ասի, հետո իջա պարտեզ: \nՍանդուխքներից իջել էի ու մեկ ոտս կամուրջի վրա էր, երբ դիմացս ելան երկու աղջիկ, երկուսն էլ ճերմակ շոր հագած, երկուսն էլ մի հասակի, բայց նրանցից մեկը հրեշտակի պես գեղեցիկ էր, իսկ մյուսը, տնից-դռնից հեռու, սատանայի պատկեր ուներ` սև, տգեղ ու չոփուր, քիթը խիստ երկար ու ծուռ, բերանը մեծ, մինչև ականջների բլթակներին էր հասնում, վիզը բարակ ու երկար` իսկը կռունկի վիզ: \nԱչքիս ծայրով բավական նայեցի գեղեցիկ աղջկան. քանի ես գեղեցիկին էի նայում` տգեղն աչքերը լայնացրած վրաս էր չռել ու, կարծես, ինձ հում-հում ուտել էր ուզում: \nԽորշելու բան էր: \nՄտքիս մեջ ասում էի. «Տե՛ր Աստված, այսպես էլ անճոռնի, այլանդակ արարած լինի՛. վա՛յ դրա էրկանը ախորժակին»:\n\n10\nԱպա ուշքս ու միտքս գեղեցկուհուն դարձնելով, ինքս ինձ այսպես էի ասում.\n«Երնե՛կ նրան, ում բախտ պիտի ընկնես. քեզ ոտից գլուխ ոսկով ու մարգարիտով էլ որ ծածկի` էլի քիչ է ու շատ չէ. արդյոք հողեղեն ո՞ր արարածին պիտի գրկեն հրեշտակի թևերի պես այդ ձեռներդ. արդյոք ո՞ւմ այտերին պիտի կպչեն այս վարդագույն շուրթերդ. արդյոք ո՞վ պիտի համբուրե, չեմ համարձակվում ասել պագնել, այդ ատլաս, մախմուր այտերդ, աստղի պես ցոլուն աչքերդ…\tԲախտ որ ասում են` սա է բախտը, այսպիսի կնիկ ունենալն է բախտը...»:\n\nԱղջիկները սանդուղքի մինչև կեսը հասել էին — անշուշտ ժամ էին գնում — ես էլ կամրջին կանգնած, աչքս պաղած նրանց էի նայում: \nՄեկ էլ ետևիցս մի մարդ անունս տվեց ու ձեռքը ուսիս դրեց. ետ դառնամ տեսնեմ` խութուոճի63 Ասատուրն է: \nՄարդը լավ քեֆով էր: \nԵրևում էր, որ ճաշին, մսաջրի մեջ սոխ ու սխտորն առատ էր եղել, խորովածն էլ նորից առանց սոխի չի եղել. քանի որ ամեն անգամ որձկալիս սոխի հոտը քթիս էր դիպչում ու գլուխս պտտվում էր: \nԹյո՛ւ, սաստիկ չեմ սիրում, երբ խոզի խռխռալու պես բարձր-բարձր որձկում են, և միշտ զգուշանում եմ ճաշի սեղանից նոր վերկացած մարդու հետ զրուցի բռնվելուց. հեռու լսողաց` բերաններից գեշ հոտ է գալիս: \nԹյո՛ւ: \nԻնչ որ է:\n\n\n\n\n\n\n— Որի՞ն ես նայում, — հարցրեց Ասատուրը:\n\nՀայացքս բարձրացրի սանդուղքներին ու սպիտակ շոր հագած երկու աղջիկներին մատնացույց արի:\n\n— Հավանե՞լ ես, ինչ է, — ասաց Ասատուրը:\n\n— Չհավանելու բա՞ն է որ:\n\n— Քու հավանելը հեչ է, մի կոպեկ չարժե, տեսնենք հայրդ ու մայրդ էլ հավանո՞ւմ են:\n\nԻսկույն միտս ընկան մոսկովցի իմ ծանոթ ռուս կանանց խոսքերը և, բարկությունս եկավ:\n\n— Ես որ չհավանիմ` հորս, մորս հավանածը կուզե՞մ որ. նրանց ի՞նչ բանն է իմ բախտի մեջ խառնվելը, թո՛ղ ինձ չբարկացնեն, թե չէ առանց նրանց էլ նշանը կտամ... \nԱյդ չէ` դու այն ասա, տեղով գիտե՞ս, թե ո՞ւմ աղջիկն է:\n\n— Բա չգիտե՞մ, ես էլ որ չիմանամ` ո՞վ պիտի իմանա, — ասաց Ասատուրը:\n\n— Հետո՞, ո՞ւմն է, — հարցրի:\n\n— Ո՞ւմը պիտի լինի, իհարկե` իմն է, — ասաց Ասատուրը:\n\n— Ճի՞շտ ես ասում, Ասատուր աղա, թե՞ կատակ ես անում:\n\n— Այդ ի՞նչ հանաքի բան է, որ ուրիշի աղջիկը իմն է, ասեմ: \nԻհարկե` իմն է. Անուշս է, չգիտե՞ս, ի՞նչ է:\n\n— Առաջին անգամ եմ լսում, — ասի, — անունն էլ ի՛նչպես սազում է` Անուշ…\tԻսկապես վարդի մուրաբայի պես անուշ է: \nԻսկ մյուսը, հետը գնացողը (ամաչեցի ասելու` տգեղը) ո՞ւմ աղջիկն է:\n\n— Հետը գնացո՞ղը, նա աղայիս…\tին աղջիկն է:\n\n— Հեչ լսած չէի այդպիսի գեղեցիկ աղջիկ ունենալդ. ի՛նչ ծածկամիտն ես եղել, հիմա տեղը չէ՞ քեզանից մաղարիչ առնելը…\n— Դրա հաշիվը հետո կտեսնենք, — ասաց Ասատուր աղան, — ուզո՞ւմ ես հիմա գնանք մեր տունը հանդիպենք. գյուղը հեռու չէ. արի կառքս նստենք, մի րոպեում կհասնենք:\n\n11\nՃիշտ որ գյուղը հեռու չէր. մի քանի րոպեում հասանք: \nԱսատուր աղան հրամայեց սեղան սարքել. էլ ինչ ասես բերին` տեսակ-տեսակ ուտելեղեն` ձուկ, տան երշիկ, տան պանիր, կարագ, սեր, շերտ-շերտ կտրած կարկանդակ, հետն էլ մի շիշ կարմիր գինի և երկու բաժակ:\n\nԵս խմելու հետ գլուխ չունեի, բայց այն օրը Անուշի ազիզ խաթեր համար բավական խմեցի. չգիտեմ` յոթներորդ շի՞շն էր, որ դատարկել էինք, թե ութերորդ. օրը արդեն մթնելու վրա էր. գլուխս արդեն սկսել էր կարգին պտտվել: \nԻմ օրում այսպես քեֆով եղած չէի: \nԱյդ միջոցին իմ տեսած երկու աղջիկը բակովն անցան և մի ուրիշ դռնից ներս մտան. երևում էր, որ Սուրբ Խաչից էին գալիս: \nԵռացող ինքնաեռն էլ ծառան ներս բերեց, որովհետև արդեն թեյի ժամանակն էր: \nԱղապալին հորինած երգը միտս ընկավ:\n\nՉայ ասածըդ խիստ աղեկ բան է,\nՔնհատ մարդուն ռահատ կանե:\n\nՄեկ էլ տեսնեմ` դուռը կամացուկ բացվեցավ ու շեմքին, մատուցարանի վրա թեյի բաժակները շարած, գեղեցիկ Անուշը երևաց. նա ուղիղ դեպի մեզ էր գալիս. ամաչելուց երեսը վարդ էր դարձել. անպիտան աղջիկն ավելի էր գեղեցկացել: \nԹե ի՛նչպես վերցրի թեյի բաժակը, ի՛նչպես սեղանին դրի` չգիտեմ, այնքանը միայն գիտեմ, որ այդ րոպեին գժի պես մի բան էի: \nԹեյը տվեց, և աղջիկը գնաց:\n\n— Ասատուր աղա, — ասի, — այդ Անուշը ճի՞շտ քո հարազատ աղջիկն է:\n\n— Ա՛յ տղա, գի՞ժ ես, թե՞ ուրիշին ես գժվացնում, — ասաց Ասատուր աղան, — որ իմը չլիներ, ինչո՞ւ պիտի ասեի, թե իմն է, իհարկե իմն է, ո՞ւմը պիտի լինի:\n\n— Ինձ կտա՞ս, — ասի ամաչելով:\n\n— Ինչո՞ւ չպիտի տամ որ, դու ումի՞ց պակաս տղա ես, իհարկե կտամ, բայց երկու-երեք գավաթ օղի չխմած` դրա մասին չեմ ուզում խոսել:\n\nԵրկու-երեք գավաթ օղու տեղը տասը-տասնհինգական դատարկեցինք. սենյակն սկսեց չորս կողմս պտտվել. գլխիս մեջ դնգդնգ էր անում, ականջիս ետևի և ճակատիս երակները մատիս հաստության ուռել էին:\n\nԳինետնից ելած, աչքերը ծռված, օրորվելով քայլող հարբած մարդ տեսե՞լ ես, որ գնում-գնում` վայր է ընկնում, գնում-գնում` վայր է ընկնում ու կանգնած տեղը քնում է — այդ իրիկուն ես էլ ճիշտ այդպիսի հարբածի էի նմանում:\n\nԴու մի՛ ասի` հյուրեր են կանչել, տերտեր-տիրացու են եկել, նշանդրեքս, ինչպես որ կարգն է, կատարվել է և հետո մեղավորիս առոք-փառոք տուն են ուղարկել. իսկ ես ոչ մի բանից տեղեկություն չունեմ: \nԱյդպես էլ ստորություն կլինի՛:\n\nՄյուս օրն եմ իմանում — ինչ իմանամ` լավ է — որ այն տգեղ աղջկա հետ եմ նշանված եղել: \nՓշաքաղվում եմ: \nՀայրս ու մայրս տեր են կանգնում, դես-դեն են ընկնում` հոգևոր դատարան, մագիստրատ խնդիր են տալիս: \nԲայց մյուս կողմից էլ Ասատուրը կանգնում է, թե` «որդիդ ինքը եկավ, աղջկաս իրեն աչքով տեսավ, շատ հավնեցավ. մարդ նրան զոռ արած չէ. նշանն էլ իրեն կամքով տվեց (մի՛ ասի` դրանք իմ անունով միջնորդից ալմաստ մատանի են առել ու աղջկա մատն են անցկացրել). հեչ կարելի՞ բան է Աստծու անունով եղած բանը քանդել…\tՆշանից ետ եղած աղջկան ո՞վ պիտի առնի…\tուզում եք խեղճ աղջկանն առանց դանակի մորթե՞լ…\tնշանը կես պսակ է»: \nԱյսպես ասին իրենց ասելիքը: \nԵս այդ բոլորը մի գրոշի չէի առնի և նշանը ետ տալու ճարն ու ճանապարհը կգտնեի, դրա ծախսն ընդամենը մի երեք հարյուրանոց էր, բայց ափսո՛ս, որ մեջտեղն ուրիշ հաշիվ կար:\n\nՆշանից երեք օր էր անցել. խանութս նստել եմ, մեկ էլ տեսնեմ` երեք գազ բոյով մի տարօրինակ աժդահա մարդ, ձեռքը ձիապանի մի մտրակ` խանութս է մտնում. «Ես, ասում է, Անուշի ախպերն եմ»: \nՍիրտս տապ արավ: \n«Ինձ, ասում է, եըլխըճի Գևորգ են ասում: \nԴու նշանից ետ քաշվելու միտքն ես ունեցել. բայց էս ղամշիս տեսա՞ր — ասում է ու չաթ-չաթ մտրակը պատին է զարկում — ձեռքիս այս մտրակով կռնակիդ վրա կարմիր խազեր կքաշեմ, բայց էլի օձիքդ բաց չեմ թողնի: \nՏե՛ս, քեզ մի շաբաթ ժամանակ եմ տալիս, պսակվեցիր լավ, չպսակվեցիր` օձիքիցդ կբռնեմ, ղամշիլամիշ անելով ժամ կտանեմ, կպսակեմ ու ղամշիլամիշ անելով ժամեն տուն կբերեմ, կհանվեցնեմ ու քրոջս ծոցը կպառկեցնեմ, լսո՞ւմ ես: \nԻնձ եըլխըճի Գևորգ են ասում»:\n\nԵըլխըճի Գևորգի տեսքից երևում էր, որ ո՛չ միայն ասող, անող էլ էր: \nՀիմի ես ո՞ր քարին, ո՞ր պատին տամ գլուխս: \nՃարս կտրած, մի շաբաթից, սուս-փուս հարսանիք արինք, պսակվեցինք, այս օրվա օրս էլ ութը զավակի տեր եմ, հինգն էլ թաղել եմ: \nԲայց` ցավն այն չէ, որ աշխարհքիս ամենատգեղի, ամենաանճոռնու, ամենաչսիրածիս հետ պսակվեցի, ցավն այն է, որ վարթեվորի իրիկունը, երբ որ ես Սուրբ Խաչ վանքն էի, Ասատուրի տանը ինքս իմ ձեռքով բախտս էի փակում, մայրս, հիվանդ-հիվանդ խնամի է ուղարկում X աղայի տունը ու նրա աղջկան` Մարթային (իմ տեսած գեղեցկուհին նա էր եղել) ինձ համար է ուզում, ու խնամին ուրախ-ուրախ լուր է բերում, թե` համաձայն են: \nՑավս հենց այդ է: \nԷ՛հ, ինչ որ է: \nՀիմի անցել գնացել է. դու գլխիդ հազար վայ էլ կարդաս` ի՞նչ օգուտ, այդ բոլորից հետո:\n\nԱյդ օրից վարթեվորի անունը որ լսում եմ` կարծես մահվանս գալն եմ լսում:\n\nՊԱՊԻ\n(Օ. Խ. — ի պատմածը)\nԻմ կարծիքով Ղրիմից մրգերը եկած պիտի լինեին, որովհետև հուլիսը արդեն անցնելու վրա էր: \n«Մի բազար դուրս գամ, ասի, տեսնենք ինչ կա, ինչ չկա»: \nՈր գնացի, հեռվից էլ պարզ եղավ, որ սակավամարդ պիտի լինի, միրգ ծախողները կիտրոնի, նարինջի դատարկ արկղների մոտ, կըճկըճ արևի տակ պառկած` խոռ-խոռ քուն էին լինում. բան առնող մի հոգի չկար. այն էլ ասենք, ապրանք չեղած ժամանակ ժողովուրդը ի՞նչ պիտի առնի, իհարկե բազարը դատարկ կլինի:\n\nՏնից որ դուրս եկա — ես հազվադեպ եմ բազար դուրս գալիս — մանր երեխաներս հատկապես ապսպրեցին պարապ-բոշ ձեռքով ետ չգալ, ես էլ, բան չունես, բոլ-բոլ ամենքին իրեն սիրած միրգը խոստացա, որին ծիրան, որին դեղձ, որին սալոր, որին սեխ, որին ձմերուկ: \nԱյդ ընթացքում կինս էլ կպել է թե` անպայման բամիա, բադրիջան, թազա պատինճ (լոբի) որ տեսնես, սալա-սալա գնի, տուն բեր, որովհետև նրանց չորացրածը, կամ աղածը ձմեռվա համար շատ հաճելի պաշար է»:\n\n«...Ես ձեր պաշարը», — ասի մտքիս մեջ ու գնացի: \nԱխր մարդու բարկությունը ինչպե՞ս չգա. ասում էլ են, ճիշտ էլ է եղել. «Կին ասածդ գիշերը մեկ է ցույց տալիս, ցերեկը– հարյուր»: \nԱստվածդ կսիրես. հիմա ես ի՞նչ երեսով ետ գամ ու ասեմ թե բազարում բան չկար, հեչ կհավատա՞ն: \nԱյդպես ժամանակ, ուզած-չուզած, ինչ որ աչքիդ ռաստ եկավ պիտի առնես տուն բերես, որ խեղճերը սրտները մաշելով իզուր սպասած չլինեն: \nԱյս անհաջող եղանակը որ կա, այս տարի շատ բան փչացրեց. ծառերի ծաղիկները, որը փետրվարի ցրտից զարկվել էր, որն էլ ապրիլին շոգ արևից այրվել փոթոթվել էր, այնպես որ` մեր տեղի պարտեզները այս ամառ հեչ բան չտվին: \nՄտածում էինք, թե հեչ չլինի, մոտիկ տեղերից միրգ կբերեն, բայց երևի այնտեղ էլ մերից լավ չէ: \nԻնչ էլ որ լինի, բազարը մտանք:\n\nՄանր խանութների մեջը, չլոտ, կեղտոտ ջվալներով երկու-երկու, իրեք-իրեք օխա64 բան դրած էին, թոզոտ չորկոկամ, ճիճուն զարկած քեչեպույնուզ65, չորացած, կաշի կտրած թուզ, դե՛, այսպես բաներ. թարաքների վրա շարված էին թոռոմած, բորբոսնած լիմոններ, ընկույզի չափ դառը զեհիր, տառնիճներ66, ահա այս տարվա մեր բազարի միրգը. հավանածդ առ ու տուն տար երեխաներիդ փորը լցրու, հետն էլ հազար տեսակ ցավեր... հեքիմների աչքը լույս:\n\nԼավ էր, որ մի մառուշքա (ռուս կին) Թայզանից բամիա էր բերել, կրակի գին տվինք, մի հազար հատ բան առինք. մի քիչ այն կողմ մի ուրիշ մառուշքա Ասխայից մի արաբա խիյար էր բերել, ծախս արինք, այդտեղից էլ առանք հարյուր հատ բան, մի քիչ էլ այն կողմ, երրորդ մառուշքան բադրիջան էր ծախում, այնտեղից էլ առանք քսանհինգ հատ բան: \nԱհա՛ այդ օրվա տարածս. գոնե դատարկ ձեռքով էլ տուն չեմ գնա: \nՀիմա արի տես, որ այս ահագին բանը ո՞վ տուն պիտի տանի: \nԻ՞նքս, բայց դու գիտե՞ս հո, մեր տեղի ադաթով, որի անունը մի անգամ որ աղա է դուրս եկել, նա ուզում է տասը անգամ սնանկացած թող լինի, իրեն ձեռքով բազարից բան տանելը շատ ամոթ է, մանավանդ կանայք որ տեսնեն, այնպես կծիծաղեն, ծաղր կանեն, որ մեկ էլ չես համարձակվի աչքերին երևալ, ամեն տեսածներին մատով վրադ ցույց կտան:\n\nԻ՞նչ պիտի անվեր. պարզ չէ՞ որ, մարդ պիտի գտնվեր, հետը բարիշվեր հինգ-տասը կոպեկի, որ այս առած ապրանքս տուն տաներ: \nԱյնպես էլ արի: \nՀեռվից փայտը ձեռքին` քըստը՛ռ-քըստը՛ռ մի ծեր պապի էր գալիս:\n\nՀնդուհավ ծախող մանրավաճառներից մեկը, բանի մեջ մտավ աչքիս լավ մարդ երևալու համար. «Է՛յ պապի, կանչեց, այս ջվալը որ շալակես տանես, աղան ժամուցդ ինչ որ որ է` կտա. քառորդ ժամվա մեջ կգնաս էլ, կգաս էլ, այն ինչ է որ, երկու քայլ տեղ է — այդ ընթացքում քանի՞ կոպեկ պիտի մուրաս որ դռնեդուռ քայլելով»:\n\n— Այդ էլ սուտ չէ՛, — ասաց այդ պապին, արագ մոտենալով, — բեր, հայդե տանեմ:\n\nԵս առջև ընկա, պապին էլ գնած բաներս շալակը առած, հևալեն-հևալեն ետևիցս գալիս էր:\n\nՈղորմելին շատ ծեր էր, զոռով էր կարողանում ոտքերը շարժել, օրն էլ այնպես տաք էր որ, ադամմերկ տկլորվեիր էլ, էլի վրայիցդ հեղեղի պես քրտինքը կվազեր, բայց դու արի նայե, որ այս մեր մարդու մեջքին հաստ մահուդից, երկար փեշերով, ծանր խալաթ կար, գլխին էլ հազար տեղ ծակած, ծակծկած մորթուց գդակ:\n\nԵրեսի ու ձեռքերի գույնը հեչ ադամորդու մսի գույն չէր. սև ասես` սև չէր, դեղին ասես` դեղին չէր, կարմիր ասես` կարմիր էլ չէր, իսկական հին այրած դաբանի կաշի: \nԹոզը ու քրտինքը սկզբից շաղախվել էին, հետո էլ չորացել էին ողորմելիի մսի վրա, այդպես էլ շերտ-շերտ մնացել էին. տեսնես այդ մարդու մարմինը մի օր ջրի ու սապոնի երես տեսե՞լ է, կասկածելի էր: \nՄեղայաստծու, մեղա՛, գայլի առջևը գցեիր այդ թշվառին, ախաչը, դունչը կդարձներ, կզզվեր իրեն չար գայլ հալովը: \nԱյնչափ զզվելի աղքատություն — հեռու տնից տեղից– կյանքիս մեջ առաջին անգամ տեսածս էր. մազն էլ այնպես ճերմակ էր, որ ես դեռ այդպիսի ճերմակ մազ հանդիպած չէի: \nԲայց ավելի զարմանալուն այս էր. ատամները սափ-սաղ, մի հատ փտած կամ կոտրած, կամ թափած ատամ չկար բերանում, այնպես էլ մաքուր ու սպիտակ, որ իսկական փղոսկրից շինած, աչքերն էլ այնքան ցոլուն, որ հիմիկվա տասնութ կամ քսան տարեկան, Մոսկովի ու Ռոստովի սագի համը առած մեր ջահելները, Աստված համբերություն տա նրանց հարսներին, մեր ջահելները, ասում եմ, որ տեսնեին, Աստված վկա, կնախանձեին, կարծես թե միջից կայծ ու կայծակ էր թափում: \nԱռաջվա մարդկանց, ինչ սուտ ասեմ, չեմ տեսել, բայց հիմիկվա ժամանակ, քիչ կտեսնես ցոլուն, կրակոտ աչքեր:\n\nԲազարից որ դուրս եկանք, ուղիղ դեպի վար իջանք, մագիստրատի կողմից անցնելու ժամանակ, երբ որ դումին67 — այն Մառեա Կոռովնայի տունը չկա՞, որ հասանք, այդ պապին կանգնեց այն փոս-փոս, քանդված, տեղ-տեղ էլ բոլորովին կործանված խանութների դիմացը ձեռքը երկարացրեց այդ քանդվածներին ու սրտից խորունկ ա՛խ քաշելով` ասաց.\n— Այս փոսերը, այս փշրված քիրամիտներն ու աղյուսները տեսնո՞ւմ ես, հա՛յ վախ, ժամանակով այս տեղերում ես էլ մի հատ խանութ ունեի ինձ համար, բայց...\n— Դու ի՞նչ ապրանքով էիր առևտուր անում, — հարցրի:\n\n— Ես առևտուր չէի անում, — ասաց պապին, — իմ արհեստը անագագործություն էր, այս տեղում, որ ասում եմ, մի հատ այսչափ խանութ ունեի, մուշտարիներս այնքան շատ էին, որ դեմս չորս-հինգ վարձով մարդ էի բանեցնում. որ ուզենում էի ինքս էլ էի բանում, չէ՛, չէի ուզենում` գնում էի տունս, աղավարի սամովար էի դնել տալիս, արքայություն պե՞տք էր որ... \nԴու ի՞նչ ես ասո՛ւմ, թագավորի պես մի բան էի — սրա վրա էի կանչկռտում, նրա վրա էի բարկանում, մոտիս մարդիկը, ընտանիքս, բոլորը տիրի՛լ-տիրի՛լ դողում էին ինձնից... հայ վա՛խ... այն կրակը տեսա՛ր ամբողջ ունեցած-չունեցածիցս բաժանեց ինձ ու այս դրության հասցրեց...\n— Ինչպե՞ս եղավ, որ խանութդ այրվեց, — հարցրի:\n\n— Մենակ ի՞մս այրվեց, ինչ է... այս երկար-երկար քոնթոռ-մոնթոռ տեղերը, փոսերը, քիրամիտի, քարի ու աղյուսի կտորտանքները տեսնո՞ւմ ես, Խաչատուր աղայի սրճատնից բռնած մինչև այն մի հատ աղյուսե ամբարը որ կա, այս ամբողջ տեղը կողք կողքի տեսակ-տեսակ խանութներ էին, բոլորն էլ այրվեցին, բոլորի տերերն էլ ինձ պես այսօր ունևոր պառկեցին, վաղը անկողիններից չունևոր վեր կացան... \nԱ՛խ վախ, գալիք էր, էլի՛ եկավ գլխներիս...\n— Ինչպե՞ս եղավ, որ այդքան հարստությունը, ապրանքը միանգամից վառվեց. կարծես թե հավատալն էլ դժվար է, որ ահագին քաղաքը այրվի ու մի դուռ չգտնեն ժողովրդի դարդին դարման անելու. այդ ինչպե՞ս է եղել այդ, խելքս չի հասնում, բանի մեջ չարություն չկա՞ր արդյոք...\n— Ո՞վ է իմանում, սիրեկանս, ժողովուրդը ասում է, սուտը, ղորթը Աստված գիտի, ժողովուրդը ասում է, թե հարամիները դիտմամբ կրակ են տվել, որ հրհրուքի, խառնակության ժամանակ քաղաքը թալանեն. այդ գիշերն էլ թուլումբայի ձիերն էլ գողանում են, փախցնում. հետո՞, խելքդ ինչպե՞ս է կտրում, իհարկե դիտմամբ արածի է նմանում... \nՈւրեմն մի կոպեկի խավն ու քիփրիտը, այն ժամանակները դեռ սեռնիք68 չգիտեր ժողովուրդը, հարյուրավոր մարդու ունեցվածքից ու հարստությունից բաժանեց ու ինձ նման չոր հաց ու մի ժանգոտած գրոշ մուրող դարձրեց:\n\n— Հետո՞, մեկ էլ անագագործությունդ ձեռք չվերցրի՞ր, ինչ է, — հարցրի:\n\n— Չէ՛, այն էր որ վերջ տվի քսանհինգ-երեսուն տարվա արհեստս. անխելքություն, էլի, պարզ չէ՞ որ: \nՄենք, հայերս, գիտե՞ս, դավանանքով քրիստոնյա ենք, բայց կռապաշտի հավատից էլ մի քիչ բան պահել ենք: \nԻնչ բան կուզի սկսենք, եթե իսկույն այն ժամին չկարողացանք, անհաջողակ է, ասում ենք ու նստում մի կողմ: \nՀիմիկվա խելքս այն ժամանակ որ ունենայի, ես այս օրիս չէի հասնի: \nԲայց ի՞նչ անես, որ անհավատ տաճիկը վաղուց մեզ համար ասել է. «Աչքը սիրեմ հայի վերջի խելքի»:\n\nՀրդեհի մյուս օրը, ուստաբաշիին վերցրինք, գնացինք Խ. Մաթիյոսին, որովհետև գոլովաներս չարհոգի մարդ էր. ռանչպար աղքատին օգնության հասնելու տեղ, դեռ ջանք էր դնում վերջին շապիկն էլ կռնակից քաշել հանելու, դրա համար նրան չգնացինք, Մաթիյոս — ային գնացինք. «Աղա՛, ասինք, այսպես-այսպես բան է, ասինք, վերը Աստված, վարը դու. իհարկե, գիտենք, դու գոլովա չես, դատավոր չես, այնքան էլ շատ հարուստներից էլ չես, բայց լսել ենք, որ մեզ պես աղքատների տերն ու տիրականն ես. ով գիտենա, չգիտենա, բայց դու լավ գիտես, որ մենք խազնա չունենք, մեզ ուտեցնողը, խմացնողը, վրաներս-գլուխներս անողը, մեր ընտանիքը պատվով ու նամուսով պահողը մեր արհեստն էր. մեր խանութները, արհեստներիս գործիքները այրվեցին, սրանից հետո ի՞նչ կլինի մեր հալը», — ասինք:\n\nՄաթիյոս-ան էլ — Աստված ողորմի հոգուն` «որ խանութներդ այրվեցին, ձեռքներդ, գլուխներդ էլ չայրվեցի՞ն հո, ասաց. հե՛չ հոգ չանե՛ք, այդ դուք մեր եղբայրը չե՞ք, ինչ է, ասաց, մեր հասարակի մարդ չե՞ք, ինչ է, մեր հավատակից, Լուսավորիչ պապիի զավակը չե՞ք, ինչ է, խանութներդ թող էրվի, էլի, նորերը սարքելը դժվա՞ր բան է, ինչ է: \nՉլինի որ թերահավատվեք, վերջներդ էլ թող չլինի. Աստծով էլի կսկսեք ձեր առաջվա արհեստը. շատ-շատ մի քանի շաբաթ պարապ պիտի մնաք. դրա վերջը մարդագլուխ տասնհինգ ռուբլի չէ՞ որ, երբեք դրա դարդը չանեք: \nՄարդ ենք, աշխարհ է, ամեն բան էլ կպատահի. դուք սրտներդ ամուր պահեցեք, ջուրը ընկածի պես չլինի որ սարսաղանաք. վերը ողորմած Աստված կա, վարը հոգեսեր մարդիկ կան. գնացե՛ք ընտանիքներիդ ուժ ու սիրտ տվե՛ք, ես էլ այս օրերս իմ շրջանի մարդկանց հետ կտեսնվեմ, կխոսեմ, կարող է գարադանաչալնիկին69 էլ պետք գա խնդրելու, որ խազնայից, ինչքան որ լինի, օգնություն հասցնի»:\n\nՄեռնեմ բերնիդ, Մաթիյոս-ա, Աստված լուս կաթեցնի գերեզմանիդ վրա, բայց այն ժամանակ քու գինը չիմացանք... \nԵս էլ վեր կացա, որովհետև արհեստակիցներիս մեջ ամենախելոքն ու լեզվանին էի համարվում. «Աղա՛, ասի, քեզ մի բան ասե՞մ, ասի, այդ հրդեհը որ կա, Աստված է ղրկել հո. երբ որ ողորմած Տերս կամեցած չէ՛, որ մենք մեր ձեռքի արհեստից հաց ուտենք, մենք կարո՞ղ ենք նրա կամքին թարս գնալ. խոսքի վրա ես` անագագործ եմ, մյուսը դարբին է, էն մյուսն էլ աթթար է, երբ որ Աստված ամենակարողս չուզեց, որ ես իմ անագագործությունով հաց ուտեմ, կամ ուրիշը` աթթարնոցի առևտուրից, ուզած-չուզած, մենք էլ արհեստներիցս պիտի հրաժարվենք, որովհետև ինչ որ ադամորդուս աշխարհք եկած օրը ճակատին գրած է, այն էլ պիտի լինի: \nԻհարկե, կարդացած էլ որ չլինես, լսած կլինես ևս, որ «Երկինք ու երկիր անցին և բանք իմ մի անցին», — ասած է սաղմոսի մեջ. այսինքն` ինչ որ մի անգամ ասել եմ, լավ վատ, այն էլ պիտի լինի, ուզում է երկինք ու գետին տակնուվրա թող գա»:\n\nԱսի ու հպարտանալով ընկերներիս վրա նայեցի, իբր թե. «աղքատ էլ որ լինեմ, տեսա՞ք, ինչպե՞ս խելոք պատասխան տվի այս հարուստ աղային, առանց պարան կապեցի»:\n\nՄարդը չկարողացավ խոսքիս դարձը տալ, վրայից հայտնի էր, որ մի բան է ուզում ասել, բայց սուս մնաց, այնքան, որ քիթը-բերանը ծռմռեց, շատ չհավանեց ասածիս. մի քիչ հետո. «Լա՛վ, ասաց, ես իմ գլխու բան չեմ սկսի, մի քանի աղաների հետ կխոսեմ. երևի դրա մի ձևը կգտնենք. բայց ինչ որ սկզբում ասել էի, դուք մի լավ միտք արեք, գուցե չեք փոշմանի»:\n\nԵս արդեն սիրտ էի առել, աներեսացել էի. ինչպես որ ասում են` «Կատուն առաջ պետք էր պատռել», — հիմա ուշ էր: \nՄաթիյոս-ան փափուկ մարդ լինելով, ես նրա ատամները վաղուց էի համբրել: \nՄենք, հասարակ հայերս, միշտ սարթ մարդուց ահ ունենք, փափուկ մարդ որ հանդիպեցինք, աշխատում ենք ծոծրակին հեծնել...\n— Աղա՛, — ասի, — այն քու ասածդ դատարկ բան է. մեկ էլ ո՞ր խևը անհաջող, հին արհեստին ձեռք պիտի զարկի. մենք Աստված չե՞նք ճանաչում, ի՞նչ է, նրա դավանանքը չե՞նք պաշտում, ի՞նչ է. մեզ խելքի բերելու համար սկզբից նա մեր խանութները այրեց. նրա կամքին հակառակ գնանք ու պատժած արհեստին նոր-նորից ձեռք որ զարկենք, գուցե մեզ էլ ամբողջովին այրի»: \nԱսի ու նորից արհեստակիցներիս վրա նայեցի, ողորմելիների երեսների գույնը իսկական մեռելի գույն էր եղել վախերից: \nԱյ այդպես օձի լեզու ունեի, խելքով էլ որ շատ հարուստ չլինեի:\n\nԻ բնե մեր ժողովրդի մեջ նկատված է, որ մարդ ինչքան ուզում է խելոք, լավություն կամեցող, ուրիշին սրտացավ լինի, բերանը` լեզու, բնավորությունը անպատկառ, եթե չեղավ, բան չի կարող անել: \nՄեր քաղաքը հոլի պես պտտողները առաջ էլ, հիմա էլ մի քանի անամոթ, անօրենք, հաստագլուխ, բայց լեզվից ճարտար մարդիկ են: \nԵս էլ հենց այդպիսիներից էի իմ կարգի մարդկանց մեջ: \nԼավ որ այդ ճարտար լեզվիս ու անամոթ բնավորությանս հետ Աստված ինձ խազնա չէր տվել, թե չէ Արութին-այի պես ամբողջ քաղաքը քար ու քանդ կանեի. շեն տները ավերակ կդարձնեի, որբի ու անտեր որբևայրիի հավիտենական լաց ու արտասուքի պատճառ կլինեի: \nԼսե՞լ ես, մի խոսք կա` «հարու տվող կովի կոտոշները միշտ կտրած է լինում», — ես էլ ճիշտ այդպես էի:\n\nԱղայի մոտից դուրս եկանք, գնացինք հրդեհի տեղը: \nՏեղ-տեղ դեռ այրվում էր, տեղ-տեղ էլ խանութների տանիքը ու առաստաղը քանդվել էին, կիտվել գետնին ու տակից գերանները մխում էին: \nԽանութների տերերը իրենց կանանցով, երեխաներով եկել էին ու լաց լինելով տաք մոխիրն էին քրքրում, որ գոնե մեխերը ու երկաթները փրկեն: \nԵս էլ իմ խանութի առջևը ապուշի պես կանգնել, նայում եմ:\n\nՄեկ էլ տեսա մեկը եկավ, ձեռքը ուսիս վրա դրեց, ետ դառնամ տեսնեմ` Մաթիյոս-ան է:\n\n— Տո՛, Ասվատո՛ւր, — ասաց, — արի գնանք, քեզ բան պիտի ասեմ, — ասաց, — Աստված օղորմի հոգուն:\n\n— Ասելիքդ ինչ որ է, ասա, էլի՛, — ասի երես առած երեխայի պես նազ անելով:\n\n— Այստեղ մարդիկ կան, կլսեն, — ասաց Մաթիյոս-ան, արի՛ գնանք Լուսավորչի բակը. ազատ տեղ կանգնենք, քեզ գաղտուկ բան պիտի ասեմ, ասաց անուշ ձայնով, Աստված օղորմի հոգուն, պարզ էր որ սիրտս շահել էր ուզում:\n\nԶրույց անելով մենք արդեն տուն էինք հասել. ես նստեցի աստիճանի վրա, ուռիների շվաքին. Ասվատուրը գլուխը բաց, առջևս կանգնած, ցուպի վրա հենված իր նաղլն էր անում: \nՄեր տեղի օրենքով աղա մարդը իրեն ծանդր պահել պիտի գիտենա այդպիսի ռանչպարների դիմաց, որ նրանք երես չթռնեն, իրենց չափը ճանաչեն ու մեծերիս պատիվը ոտքի տակ չառնեն: \nԱյդպիսով որ ինքդ քո աղայությունդ չպահես, հապա ինչո՞վ պիտի հիշվես: \nԽելքո՞վ որ, ուսումո՞վ, գիտությունո՞վ որ, աստիճանո՞վ որ: \nԳիտե՞ս ևս, մեր տեղի ժողովուրդը բոլորը մի աստիճանի մարդիկ են, այնքան որ Սեղպոսը, Կիրակոսը գաղտնիքն ու ձևը գտել են հազարներ ձեռք գցելու, Դանիելը-Մանիելը դեռ չեն գտել, թե չէ իշխանի ու ռանչպարի, աղայի ու մշակի տարբերությունը շատ մեծ չէ...ինչ որ է:\n\nԱսվատուրը նորից սկսեց իրեն նաղլը:\n\nԵրբ որ որ ժամի բակը գնացինք ու մեզ համար ազատ տեղ կանգնեցինք, Մաթիյոս-ան, լուս կաթի գերեզմանին, ասաց ինձ.\n— Տո՛, Ասվատուր, հենց նոր ես նկատեցի, որ արհեստակիցներդ քո ջրով են գնում, այսինքն խոսքիդ լսում են, հավատում ու այնպես էլ անում. դրա համար ես դիտմամբ եկել եմ քեզ հետ այգի` խոսելու, որ հետո դու ինձանից լսածդ աշխատես ընկերներիդ ուղեղը մտցնել: \nՏե՛ս, բալաս, չլինի որ արհեստներիցդ հրաժարվեք ու ուրիշ բանի ձեռք զարկեք: \nԴուք պստիկ երեխաներ չեք, մեկ էլ ե՞րբ նոր արհեստ կամ նոր առևտուր պիտի սկսեք: \nՄեկ էլ որ, չորս, հինգ տարուց հետո իսկապես որ սովորեք մի ուրիշ, նոր արհեստ, բայց այդ ընթացքում ձեր տուն-տեղը ո՞վ պիտի կառավարի, ձեր բողազը ո՞վ պիտի նայի, ո՞վ պիտի անի ձեր վրա-գլուխը, նոր առևտրի համար ձեզ ո՞վ դրամագլուխ պիտի տա: \nԻնչ որ որ ասում եմ, ականջներիդ օղ արեք: \nԵրբե՛ք, Ասվատուր, ձեռներիդ արհեստից չհրաժարվեք, չտեսնեմ, չլսեմ, որ այդ խենթությունը անեք: \nԹե չէ, մեկ օր, այս մուրացկանին տեսնո՞ւմ ես, — ասաց, — դրանից բեթար կլինեք:\n\nՎա՛խ, վա՛խ, շուտ կատարվեց օղորմած հոգիի ասածը: \nՍուտ չէ՛, ղորթ է, ասաց Մաթիյոս-ան, ձեր արհեստը հիմա այնքան չի վաստակեցնում ձեզ, ինչպես որ առաջվա ժամանակները, բայց դրա մեղքն էլ ձերն է, որովհետև աշխարհքս քանի գնում լուսավորվում է, իսկ դուք էլի աթադան-պապադան սովորած արհեստը մի աստիճան առաջ չեք տանում. ինչպես որ մեր պապերը հարյուր, երկուհարյուր, գուցե չորսհարյուր էլ տարի առաջ անում էին, դուք էլի այն ձևով, այն ղալիպով եք բանում, բայց մի աչքներդ չորս կողմ դարձրեք, մի նայեցե՛ք ուրիշ քաղաքներին, օտար ազգերը ձեզնից մի քիչ օգուտով չե՞ն անում արդյոք, նրանցից քիչ-միչ բան սովորելու չունե՞ք արդյոք, այդպես է, այդպես, ձեր ձեռքի արհեստից հրաժարվելու տեղը մի քիչ լրացրեք, կարգի բերեք, նոր մարդկանց, նոր աշխարհի վարքով որ անեք, իհարկե ձեր ձեռքի շնորհքից առած շահը մեկին-մեկ կլինի, գուցե ավելի էլ: \nԵս, տե՛ս, ինչպես լավ բան եմ միտք արել. մարդկանց տունս պիտի կանչեմ, նրանց հասկացնեմ, որ քաղաքիս շահից չորս-հինգ օգտակար արհեստների վարպետներ, նեմցե70, կամ ֆրանցուզ մեր տեղը բերել տանք, որ հայ էսնաֆը նրանցից բան սովորի. երբ որ քաղաքը չէ՛, մէ՛, ասելու լինի, ես իմ քսակից էլ կանեմ այդ լավությունը:\n, Դու, գուցե լսած կլինես, որ ես միայն մի հատիկ տղա զավակ ունեմ, այն էլ այսօր` առողջ, վաղը հիվանդ է. ես ինքս ինձ ուխտ եմ արել, երբ որ այդ մի հատիկ, աչքիս լույսի պես տղաս Աստված որ ինձ բախշի, սուրբ Հակոբի անունով մի պստլիկ ժամ շինեմ. բայց հետո միտք արի, որ մեր հայի հոգին արքայություն տանելու համար վեց ժամով մի վանքն էլ կբավարարի. ավելի լավ է, որ մեկ այնպես հիշատակ թողնեմ ազգիս մեջ, որ նրան հավիտենական մի դիլիմ հացի տեր անի. շատ միտք արի, վերջը-վերջը այդ մտքի վրա դադարեցի: \nՏե՛ս, Ասվատո՛ւր, այս ինձանից լսածդ խելքիդ մեջ տեղ թող անի. ես ձեզ դուշման չեմ, ես ձեր լավությունն եմ ուզում: \nԻնձ ի՞նչ շահ ձեր աղքատ, քամբախ լինելուց, բայց ձեր լավ օրեր վայելածը ինձ մխիթարություն կլինի այս ու անդի աշխարհի կյանքի մեջ: \nԴու լսած չե՞ս, մենք պապենական մի խելոք խոսք ունենք` «արհեստ ասած բանդ ոսկի ապարանջան է». ով որ այդ ապարանջանը ունի ձեռքին, կյանքը քաղցած, դուռ-դրացիի ողորմությանը չի մնա: \nՊատահում է, որ փող ունես ու հարուստ ես, բայց մեկ էլ տեսար, կամ մարդիկ կերան, կամ գող-հարամիները տունդ մտան, գողացան, մնացիր աղքատ: \nՊատահում է, առևտրական ես, ապրանք ունես, քեզ համար առևտուր ես անում, մեկ էլ տեսնես, Աստված հեռու տանի, խանութդ կամ ամբարդ կրակ է ընկնում, ոչնչանում. երեկվա իշխանդ այսօր տնով-տեղով մի դիլիմ չոր հացի կարոտ է լինում: \nԲայց, արհեստավոր մարդը քիչը քչից, շատը շատից տարին տարեկան ունի իրեն ապրելու չափ կարողություն: \nԻսկ երբ որ ձեռքիդ արհեստը չէ-չէ, հինգ-տասը տարին մի անգամ աշխարհիս պահանջմունքի համեմատ շուռ տաս, այն ժամանակ դու տես հավ ու հնդուհավ ուտելիքը, մերսինի ու աթեռլեթի լավագույն տեսակները քո՞ւ սեղանի վրա կգա, թե՞ այն օտարի տունը շինող, իրեն հիմքերը քանդող վաճառականի:\n\nՏե՛ս, դու քսանհինգ-երեսուն տարի է անագագործություն ես անում, բայց մի օր ասե՞լ ես թե «արի սամովար էլ շինեմ, կամ էլի այն թիթեղից կամ մի ուրիշ ձևի բանից չայնիկներ շինեմ». ֆառֆուռի, կամ ֆայանսի ամանները ի բնե կոտրվող է, քանի գնում է մոդից ընկնում է. աչքը սիրեմ այդ շնորհքով նեմցե-ֆռանցուզին, իրենք մեզ պես չայի, փունջի այնքան էլ հավես չեն, բայց մեր սամովարի ու չայնիկի լավերը նրանք են շինում ու կրակի գնով մեզ ծախում: \nԻ՞նչ կլիներ որ մեր արհեստավորները հոգ տանեին, որ մեր քաղաքը դրսից քիչ ապրանք մտներ. երբոր ձեռքերից գար, իրենց ձեռքի ապրանքը տանեին օտար քաղաքներ: \nԴեռ էլի, այդ ոտնաման կարողը, այդ մարդը հեչ չի՞ նկատում, որ ժողովուրդը քանի գնում հրաժարվում է ոտնամանից և կալոշին է անցնում. ճիշտն ասած ո՞ր խևը սիրուն կալոշը կթողնի ու այդ այլանդակ ոտնամանները ոտը կանցկացնի: \nԻբր թե ի՞նչ դժվար բան է ոտնաման կարողի համար կամաց-կամաց ոտնամանից հրաժարվել ու կալոշ կարելը սովորություն անել. ձևելը, կարելը նրա համար նոր արհեստ ևս չէ՞ր. այնքան որ ղալիպը ու ձևը մի քիչ պիտի փոխի... \nԱյդպես էլ մյուս արհեստները:\n\nՇատ այսպես օգտակար, խելոք ու խելքի պառկելու բաներ ասաց օղորմած հոգի Մաթիյոս-ան. ես որը լսում էի, որը ականջիս կողքից բաց էի թողնում, վերջը-վերջը ձանձրացա ու սկսեցի ամուր-ամուր հորանջել... \nՄեկ էլ ի՞նչ անեմ որ լավ կլինի... երեսս պնդացրի ու այդ անուշ խոսքերի պատասխանը դյուփ դյուզ ասի:\n\n\n\n\n\n\n— Աղա՛, ես քեզ մի բան ասե՞մ, — ասի, — խելքս, փառք Աստծո, քունից պակաս չէ, եթե ավելի չլինի, լեզվիս կողմից էլ քեզնից վեր չլինեմ, վար չեմ, ի՞նչ ես այդ դատարկ խոսակցություններովդ մարդու գլուխ հոտացնում. իմ դարդը ինձ բավական չէ՞, որ դու էլ քո անօգուտ խոսակցություններովդ մարդու սիրտ ես մխկտեցնում. խրատ տալուց հեշտ բան կա՞ աշխարհիս երեսին, եթե լավ մարդ ես, դու ինձ մի այնպիսի լավություն արա, որ ես էլ մի օր անունդ հիշեմ ու դու որ շատ ապրիս լինես71, օղորմիս տամ հոգուդ:\n\nԽեղճ մարդը ամոթով մնաց. հեչ մտքով չէր անցկացնի, որ ինձ պես սրիկայի զավակից այդպիսի անամոթ խոսք լսի:\n\n— Է՛, ի՞նչ լավություն ես ուզում որ անեի, — ասաց ձայնը փորից հանելով:\n\n— Հարուստ մարդ ես, — ասի, — ի՞նչ կլիներ մի հիսուն, վաթսուն մանեթ տայիր, գնայի ինձ համար մի առևտուր սկսեի, դու որտեղի՞ց գիտես, գուցե թե ղսմեթս առևտուրից է. որ իշխան ես գլխներիս վրա Աստված չեղա՞ր հո, քիչ մարդ, այստեղ նայի, քառասուն-հիսուն մանեթով սկսել է ու այսօրվա օրս աղյուսե տան տեր է եղել... բայց, մի արհեստավոր մարդ տեսե՞լ ես, որ լուսե լուս աշխատելուց հետո, հաց ունենա, աղը չպակասի, կապան, որ նոր լինի վարտիքը չլուտ չլինի...\n— Հա՛յ ես քու աչքիդ թքեմ, հիմար եղածովդ, — ասաց Մաթիյոս-ան, — ես կարծում էի, թե ուսիդ վրա գլուխ կա, մի ասիլ որ դդում է եղել...\nԱսաց ու ծոցից բումաժնիկը հանեց, սկսեց համրել. որ համրեց մի կապոց ացինացի շպրտեց երեսիս. որ տուն գնացի համրեցի, ուղիղ երկու հարյուր ռուբլի էր:\n\n— Ա՛ռ քեզ, հարամ սատկելու, — ասաց, — ամա խոսքս չմոռանաս, այս փողը չիմանաս որ մուրազիդ պիտի հասցնի, այս ացինացիները քեզ համար կլինի այն տոպրակը, որ մուրացկանները շալակները առած, բերանները օրհնելով, սրտով անիծելով դռնեդուռ են քայլում:\n\nԱսաց, թքեց ու գնաց:\n\nԱյն օրը մտքիս մեջ շատ եմ ծիծաղել Մաթիյոս-այի վրա. բայց այն մեկ-երկու ժամվա ծիծաղելս, ահա քառասուն տարի է անում, ամեն օր, ամեն ժամ, արուն-արտասուքով լվանում եմ, բայց խղճմտանքս դեռ մաքրել չեմ կարողանում: \nՆրա վերջին խոսքերը, մինչև այս օրս, ականջիս մեջ ժո՛ւվ-ժո՛ւվ լսվում է:\n\nՀա՛յ վախ. հայի խևությունը հազար տեսակ է լինում, դու մի ասի:\n\nԱյն երկու հարյուր ռուբլին շատ չգնաց: \nՁմեռվանից գարուն դուրս որ եկանք` ձկի առևտուր սկսեցի: \nԱյն տարին բռնված ձկան հաշիվը չկար. գինն էլ այնպես էժան էր, որ ձրի տվածի պես բան էր: \nԱռևտրի մեջ դեռ անփորձ էի:\n\nՕրերը դեռ տաքացած չէին, ասել է` վախ չկար, հանդիպած ապրանքը մի ծայրից առնում էի ու ձուկի չանաները լցնում. երբ որ բավական հավաքեցի, տարա բազար, տեսնեմ ինձանից բացի էլի շատ մարդիկ բերել էին ձուկ. սկզբից գինը ամուր բռնել եմ, մյուսները էժան-էժան տվին պակսեցին-գնացին. իմ ուզածն էլ այդ էր` «դե՛, հարմար ժամանակը գտա», — ասում եմ մտքիս մեջ, բայց ծախողները նորից ետ եկան նոր ապրանքով, ես փստ մնացի. հիմա ես համաձայն եմ պզտի վաստակով տալ ապրանքս, բայց առնող չկա, որովհետև ձուկս մի քիչ սկսել էր ծանր հոտ արձակել: \nՎրայից տասը-տասնհինգ կոպեկ կտրում եմ, էլի չեն առնում, մուշտարին ձկի էժանը չի ուզում, թարմն է ուզում, որովհետև հարամ սատկելու հեքիմները ասել են, թե հոտած ձուկը ամենաթունդ թույնն է: \nՁուկն էլ մի ծայրից էժանանալու վրա է, ինչ գին որ մեկ շաբաթ առաջ տասը հատին էին տալիս, նա հիմա հարյուրին են տալիս, համա էլի առնողը քիչ է: \nԸնկերներս տեսան, որ ձուկը ձեռքերին պիտի մնա ու պիտի կորչի, շուտ շուտ աղեցին, բայց ես այդ էլ չկարողացա անել, որովհետև ամբողջ դրամագլուխս ձկան վրա էի պառկեցրել, աղի համար մի կոպեկ առած մնացած չէի. ո՞ւմ մտքից կանցներ, որ զոռի պիտի գամ, պիտի աղեմ: \nՀիմա ես ի՞նչ անեմ այսքան շատ ձուկը. «Եկ, ասի, տանեմ Քիրման, ինչ լինելու է թող լինի»: \nՏարա: \nՏեսնեմ, այնտեղի բազարը մերից էլ ավելի ձկով լիքն է ու գինն էլ այնպես էժան, որ երևի ձկնավաճառը մշակի գինը զոռով հաներ այն տարին: \nԵրկու օր Քիրմանում մնացի, չանաներս ինչպես որ լիք-լիք բերել էի, այնպես էլ լիքը մնաց, վրայից մի հատիկ բան չկարողացա ծախել: \nՕրերն էլ այդ արանքում տաքացան: \nԱպրանքս սկսեց ուժեղ հոտել, ամբողջ բազարը լեշի հոտ փռվեց. բազարբաշիները եկան սրա-նրա չանան հոտոտեցին բան չգտան, երբ որ իմին մոտեցան, քթները բռնած փախան: \nԻսկույն ձիավոր կոզակներ եկան, ձիերիս պա՛ս մտրակը, պա՛ս մտրակը, իմ կռնակին էլ մի-երկու հասցրին, այսպես անբավականությունով ճամփա դրին, բազարի մարդիկն էլ սկսեցին, աղբերս, վրաս ծիծաղել. ազգներիս վրա էլ ավել-պակաս անպատիվ խոսքեր ասին: \nԱյդ հո այդպես, դեռ օձիքիցս պոկ չեկան, դիտմամբ հետս մարդ տվին, որ չլինի թե այս հոտած ձուկը միամիտ մարդ գտնեմ ու գլխին փաթաթեմ: \nՀետս տված մարդուն պատվիրված էր, որ տանեմ չոլը, մի խորունկ փոս փորել տամ ու թափեմ, հետո հողը նորից տեղը լցնեմ:\n\nՋեբս կոպեկ դրամ չունեի, ամբողջ դրամագլուխս այդ հոտած ձուկն էր. ես հիմա ի՞նչ փողով մշակներ բռնեմ. ճարս կտրած այստեղ, այնտեղ աղաչելով հազիվ մի բահ գտա, սկսեցի, ջանս, փորել գետինը: \nԿհավատա՞ս, այդ փոսի վրա օր ու կես չարչարվեցի, հազիվ կարողացա այդ հոտած ապրանքից գլուխս ազատել:\n\nԱյսպիսով, շաբաթ, շաբաթուկեսվա մեջ երկու հարյուր ռուբլիս կորավ:\n\nԱյլևս լուս-ցերեկով մարդկանց աչքին չէի երևում, որ վրաս չծիծաղեն. մութ որ լինում էր, գողի պես տնիցս դուրս էի գալիս: \nԱյսպիսով մեկ ամիս անցավ: \nԿինս, ամեն բան ծախել-ծախծխելուց հետո, իրեն ղութում պահած դեյրան գրավ էր դրել, դրանից առած փողն էլ թիփ-թեմիզ կերել էինք, քոշա-պուճախ հեչ բան չէր մնացել, քլունգից, փուռի թիակից բացի ծախել էինք, կերել էինք: \nՕրուկես բերանս փշրանք բան դրած չէի: \nՏնից դուրս եկա, գետափ գնացի, ինքս էլ չգիտեմ ինչու:\n\nՈւշ ժամանակ որ ետ եկա, տեսնեմ երեխաներս, ձեռքներին մի-մի կտոր բազարի հաց, վրան էլ որը պանիր, որը երշիկ դրել ուտում է: \n«Լսի՛ր, Ծուպուկ, — ասում եմ, — փողը որտեղի՞ց գտար», — ասում եմ: \n«Հոռոմսիման տվեց», — ասում է: \nՀոռոմսիման` որբևայրի, անունը կոտրած, պառավ կին էր: \nԿասկածեցի, բայց կհամարձակվեի բերանս բացել, փորս այնպես քաղցած էր որ այն հեքիաթի սատանան գար «հոգիդ ծախի՛ր», որ ասեր, պիտի ծախեի:\n\nԻ՞նչ խոսքս երկարացնեմ. այն օրից սկսած այդ հարած-վարած Հոռոմսիման րոպեն մեկ տունս էր մտնում դուրս գալիս, նշանածիս էլ օրը մեկ, երկու, այնպես էլ լինում էր որ, օրը չորս հինգ անգամ հետը տանում էր ու ժամերով առնում մնում: \nՀարևաններիս մեջ իրարանցում է ընկնում, բայց ես սուտ չիմացողս եմ լինում: \nԱյդ ընթացքում ես էլ թունդ խումի զարկվեցի: \nՄի օր Հոռոմսիման էլի ներս մտավ, ես էլ նոր մեկ շիշը դատարկել եմ, երկրորդն եմ սկսում: \n«Ո՞ւմ ես ուզում, ասում եմ»: \n«Ում որ որ ուզում եմ նա գիտի», — ասում է շան կաթ կերածը: \nԿատաղեցի: \nՄիանգամից տեղիցս վեր կացա, անկյունը վազեցի, որ փայտս առնեմ ու այդ առասպելի գլուխը փորից կակուղ անեմ, բայց կինը զը՛վ արավ, փախավ: \nԽոհանոց գնացի. կինս այնտեղ էր. տեսնեմ խոհանոցի մեջտեղը ցածրիկ սեղանն էր դրված, վրան մի կտոր միս, կողքին էլ մեծ դանակը ածելիի պես սրած: \nԱչքս մութ կոխեց......\nՀարցնողին ասի, թե սայթաքել է, դանակի վրան է ընկել:\n\nՄյուս օրը սև հողը դրի անբախտ կնոջս, հետը ութ տարի հաց ուտելուցս հետո:\n\nԿինս բավական բան էր հավաքել, սկսեցի նորից ծախել ու այդպիսով էլի երկու-երեք շաբաթ յոլա գնացինք, բայց նորից չունեմությունը զոռ արավ: \nԵրկու օրվա մեջ չորս զավակս — երեք տղաս, մեկ աղջիկս — իրար ետևից ընկան մեռան, որ ասեմ ինչի՞ց` չես հավատա — քաղցածությունից. խեղճերը երեք օր բերանները հացի փշրանք դրած չէին. ողորմելիները այնպես էլ ամոթով էին, որ մեռան, բայց հարևաններին չիմացրին, թե քաղցած են...\nՄի օր դուրս եկա բազար ու այն կշեռքի մոտ կանգնեցի: \nՄի ջրհոր փորող եկավ առջևս. «Ի՞նչ ես պարապ բոշ մնացել, ասաց, փա՛ռք Աստծու, ձեռք-ոտք ունես. ամոթ չէ՞ մի չոր գլուխդ պահել չես կարողանում: \nՔայլի՛ր, գնանք, ես մի ջրհոր եմ վերցրել փորելու, արի օգնի, այն հեշտ արհեստ է. սովորել չի ուզում, բան չի ուզում, մեջքումդ ուժ ունես` եղավ գնաց. օրը երեսուն կոպեկ վարձդ կլինի»: \nՀամաձայնեցի, գնացինք, սկսեցի բանել, փոսը բոլորովին վերջացրինք, ջրի տամարին հասանք, մնաց քար բռնելը, բայց դրան արժանի չեղա: \nԵրբոր որ սկսեցին վերևից զամբյուղով քարերը ջրհորի մեջ թափել, ես մեջն էի — թե՞ պարանն էր փտած, թե՞ մաշվել էր, չգիտեմ, մեկ էլ տեսնես կտրվեց ու քարերով լիքը զամբյուղը փոթյուռ-քյոթուռ վար ընկավ. մի ահագին քար գլխիս կպավ... էլ միտքս չի: \nԵրկու-երեք օրից աչքս բացի: \nԱյդ օրվանից սախաթվեցի ու անկյալ եղա: \nԴրանից հետո, ահա քառասուն տարի է անում, իրիկուն, առավոտ ժամերի դուռն եմ կանգնում, ժամը արձակվելուց հետո` դռնե դուռ եմ մուրում: \nԱյն ժամանակ — միտքս է ընկնում Մաթիյոս-այի խոսքը թե. «մուրացկանից բեթար կլինես», բայց ի՛նչ, «մեկ էլ որ հարս լինեմ, կուկուզ կնստեմ»: \nՃիշտ էլ, մուրացկանը իմ առջևս թագավոր է, մուրալը նա իրեն համար այնպես արհեստ է արել, ինչպես որ, խոսքի վրա, վաճառականը իրեն առևտուրը, կամ տերտերն իրեն աղոթքն ու շարականը. մուրալու ձևը, ճանապարհը այնպես վարպետ գիտի, որ մի գրոշի հույս չունեցած տեղից նա կոպեկներ է հանում. մեզ պես անշնորհք մարդը, ինչպես որ պարապ ձեռքով ներս է մտնում, այնպես էլ պարապ ձեռքով դուրս է գալիս: \nԴու մի ասի, որ ամեն արհեստ իր շնորհքը ունի: \nԿհավատա՞ս, օր է լինում, որ գուցե հարյուր դուռ եմ բացում փակում, ոչ թե փող, մի կտոր հաց ձեռքս չի ընկնում. քաղցած փորով պառկած վեր կացածս շա՛տ, հոգնելս, ուժասպառ լինելս, ամբողջ օրը շան պես լեզուս կախած քաշ գալս` այդ էլ այն օրվա օգուտս: \nԱյս վրաս գլուխս մի նայի, — ասաց, — այն մահուդե խալաթի փեշը բարձրացնելով: \nԻ՞նչ տեսնեմ. վրայի շապիկը, Քրիստոսի պատարագը վկա, խոհանոցիս ջնջոցից սև ու կեղտոտ էր. մնացած հագուստն էլ դրա նման: \nՈչ թե խղճալու, սասանելու բան էր այդ ողորմելիի վրա նայելը: \nԻ՞նչ մեղքս պահեմ, որ տեսա, շատ զարզանդեցի, մարմինս վրաս փուշ-փուշ եղավ:\n\nԱյ թե քեզ ինչ ասել է լավ մարդու խոսքը մտիկ չանելը, ասաց Ասվատուրը: \nԲայց արի, ես քեզ մի ուրիշ բան էլ ասեմ: \nԵրբոր որ դեռ խանութս վառված չէր առջևս մի պստիկ ռուս տղա ունեի, որ ուժը պատածի չափ, ինչ ասես կտոր-մտոր բան էր վերջացնում: \nԵրբ որ Մաթիյոս-այից երկու հարյուր ռուբլին վերցրել, ուրախ-ուրախ տուն էի եկել ու նրա տված բոլոր խրատները տնազ տալով, քիթ-պռունկս ծռմռելով, մասխարա անելով մերոնց որ պատմում եմ, այդ ռուս տղան լսում է ու մտքի է գալիս. ու բանի տեղ չեմ դնում: \nՄյուս օրը գալիս է, ձեռքս համբուրում, «Բարով մնաք, — ասում է, — ես մամայիս պիտի գնամ», — ասում է ու ճիշտ էլ մամային է գնում: \nՉգիտեմ նրան ի՞նչ է ասում, ինչ չի ասում, այն է որ մեկ էլ այդ տղին չեմ տեսնում: \nՇաբաթ-շաբաթուկեսից մորն եմ հանդիպում (մայրը թաղե թաղ բուբլիկ էր պտտեցնում) «Լսի՛ր, որտե՞ղ է որդիդ», — հարցնում եմ, «Հապա՛, — ասում է, այսպես բան է, — ասում է, — որդիս Տուլա գնաց», — ասում է: \n«Ի՞նչի համար Տուլա ղրկեցիր», — ասում եմ: \n«Ինքը այնպես ուզեց, — ասում է կինը, — մի շնորհքով հայ մարդ ասել է թե, որդուս ասածից, «ամեն մարդ պիտի աշխատի իրեն արհեստը կարգին, լավ, լրիվ սովորել, որ մի օր հացի տեր լինի» ու որովհետև անագագործների ամենալավ վարպետները Տուլայում են, ուզեց Տուլա գնալ, որ այնտեղից լավ վարպետ դուրս գա»: \nԱհա կնոջ խոսքերը: \nՀիմա ի՞նչ լսեմ որ լավ է. մեր այդ տղան Մոսկով մի ահագին, միլիոննոց զավոդ ունի ու մեջը յոթը-ութը հարյուր հոգի մարդ է բանեցնում:\n\nԱխր ինչպե՞ս չտրաքես:\n\nՊՈԶԱՃԻ ԿԱԼՈՒՍՏ72\nԱնցյալ օրը, եղբայրս, չգիտեմ ինչ բանի վրա էի, մեկ էլ լսեմ որ փողոցում իրարանցումի ձայն դուրս եկավ: \nՇտապով դուրս եկա, տեսնեմ ժողովուրդը` տղամարդիկ, կանայք, բազմաթիվ թաղի երեխաներ, գոռալով, գոռգռալով դեպի Ասխայի կողմն էին վազում: \nՔոռ բախտիցս, մեջները մի այնպես ծանոթ մարդ չկար, որ հարցնեի թե, ո՞ւր եք գնում, ինչո՞ւ եք այդպես վազում: \nԱրդյոք հրդե՞հ կա, մտածում եմ, բայց հրդեհ պիտի չլինի, որովհետև եթե հրդեհ լիներ` դանգերը կխփեին:\n\nԱրդյոք տո՞ն է, բայց երեկվանից նայել էի օրացույցը, որ իզուր տեղը շնորհավորելուց ետ չմնամ ու սրտացավության առիթ չլինի. այն օրը հեչ մի տոն չկար` զբ. ած. խթ. լուսնի 12, պրծավ գնաց:\n\nԳուցե մոտիկ տեղ հարսանի՞ք կա, բայց երաժշտության, դհոլ-զուռնայի ձայն չէր լսվում. պարզ էր որ հարսանիք էլ պիտի չլիներ, թե չէ մեր օրենքով հարսանիք լինի ու երաժշտություն չլինի՞. չլիներ գոնե. կմուրանք, դռնեդուռ ման կգանք, տներս գրավ կդնենք, հարյուրին հիսուն տոկոս կքաշենք, էլի հարսանիքներս առանց երաժշտության, առանց շքեղության ու աղմուկի չենք անի: \nԻ՛, մեղա, այդ իշխաններն են անում ո՛ւ, մենք ինչո՞ւ նրանցից ետ պիտի մնանք որ. այնքան պատվից ընկած մա՞րդ ենք, ինչ է:\n\nԳուցե մի մարդու կին, այն օրը, փոփոխության համար բարձը փոխել էր, ամուսինը վրա էր հասել, դուռ-դրացի իրարանցում են գցել, տունը չորս կողմից շրջապատել են ու մեր խեղճ պասակեր կնոջը խայտառակ են անում... որ լինի, կլինի: \nԻսկ ժողովուրդը մյուս կողմից խումբ-խումբ գնում էր. այդքան մարդկանց միջից մի հոգու էլ չճանաչեցի, որ կանգնեցնեի, հարցնեի, մանրամասն իմանայի, այսպես էլ բա՛ն, բարկությունս եկավ:\n\nԲանի էությունը չգիտեի, բայց մարդկանց երեսից երևում էր, որ շտապ գնալու պատճառը մի հասարակ, սովորական բան չպիտի լիներ. հոգիս վկայում էր, որ դրա տակը մի շատ ծիծաղելու, կամ լալու, կամ սասանելու բան կար` խոսքի վրա մի մարդ են կախված գտել. խեղդված մարդու դիակ են ջրից հանել, չէ, այդ էլ չլինի, սայլուղու վրա կամ ձորի մեջ, ո՞վ գիտի ում են մորթած գտել, ուրեմն, այդ տեսակ մի բան պիտի լիներ: \nԻմ տեղը, սո՞ւտ է ասածս, ով էլ որ լիներ, կուզեր իմանալ, ո՞ւմ էլ որ լիներ, փորը որոտ կընկներ: \nՉգիտեմ ինչպես եղավ, որ այդ անգամ այդպես անցավ, թե չէ ուրիշ անգամներ հեչ չէի վատանում, ուզում է մութ գիշեր լիներ, ուզում է մինչև ծնկներս ցեխ ու ճահիճ լիներ, ոտք էի զարկում, գնում... գոնե, բազարի տեղը, կամ խանութների անկյունը մեկին որ հանդիպեի, բավական ժամանակվա զրույցի պատճառ կունենայի. «Լսե՞լ ես... տեսե՞լ ես... ասում են թե ֆլանի կինը... ֆլանի աղջիկը... ֆլանի կառապանը, ֆլանի գրագիրը» բան չունե՛ս, սուտ, ղորթ դուրս տուր, կեր ուրիշի միսը, սևացրու ուրիշի անունը, դրանից անուն կոտրելու բան որ լինի. քեզ չի՞ լինի հո՛, ուրիշին կլինի, որ հանդիպի, տեսնենք նրանք քեզ կափսոսե՞ն. մե՞զ են դրել Հոբ Երանելի լինելու. դու քու բանիդ կաց, կե՛ր ուրիշի միսը, հե՛չ մի մեղքանա, նրանք էլ մի օր քունը կուտեն. Աստծով մեկս մեկի միս ուտելով բոլորս էլ մի օր այս աշխարհից պիտի վերանանք:\n\nՆախիջևանցի չե՞նք որ. այսպես եկել ենք, այսպես էլ պիտի գնանք:\n\nԱյս սովորությունը մեր մեջը շատ է տարածված, ես շատ եմ միտք արել, թե ի՞նչ է դրա պատճառը ու վերջի վերջո գտել եմ: \nԲայց այս բոլորը իմ կարծիքով:\n\nԲանը որ կարծիքի մնա, մարդու մտքից, մանավանդ հայերիս մտքից, հազար տեսակ բաներ էր անցնում, մեկը մեկից վատ, մեկը մեկից խայտառակ: \nԻնչի՞ց է այդ. միամիտ, սրտացավ լինելուց չլինի՞ հանկարծ: \nՍարգիսի համար ասում են թե արջի փողը յուրացնելու նոր ձև է գտել — դրա խոսակցությունը ամենիս բերնում է. մի հանդիպեմ հարամ սատկելուին, գլուխը լա՛վ պիտի լվանամ... \nՄեկ էլ տեսնես, իսկական այն առակի պես` «Անունը տո՛ւր, փայտը առ գլխին տո՛ւր», այդ Սարգիսը թա՛ռս է անում, դիմացս է դուրս գալիս, դեռ բարև չասած «Գիտե՞ս, լսե՞լ ես, ֆլանի համար ասում են թե, անցյալ օրը, գիշերվա մի ժամանակ, յոթը հատ հարամի բակն են մտել, սկսել են լոմերով, կացիններով դռները կոտրել, ներս մտնել` արդեն այն ննջարանի դուռն էլ պիտի կոտրեին, մեկ էլ տեսնես պահակների ձայնն է գալիս, այդ յոթը հարամին տի՛թ պապամ թողել են փախել, բանը այն չէ, որ փախել են ու մարդուն հեչ վնաս չեն տվել, բայց դու այս բանը լսի, դեռ երեք հատ էլ մեծ ջվալ են թողել բերնե բերան լցրած, որը փողով, որը արծաթ ամաններով, որն էլ տեսակ-տեսակ թանկանոց բաներով, ասում են չէ՛ չէ՛ երեք հարյուր հազարի փող ու ռազնի ապրանք են թողել փախել…\tԻ՛... չե՞ս լսել այս բանը…»:\n\nԴե՛, դու էլ մարդ ես. այսպես հեքիաթի պես բան որ լսես, սառույց կուլ տվածի պես չե՞ս լինի, մեկ էլ երեսդ կբռնի՞ մարդուն խայտառակ անել: \nՃիշտ է, մի քանի ամսից իմանում ես, որ այդ յոթը հարամիքի ու երեք ջվալ հարստության զրույցը սուտ է եղել, բայց արի տես, որ մեր Սարգսին ուրիշ բան պետք չէր. նա այդ երկու ամիսը ժողովրդի աչքը փոշի լցրեց, բերանները փակեց, ժողովրդի բերանը ծամելու ծամոն գցեց, այդ ընթացքում իրեն հանցանքը հնացավ, մոռացվեց, ուրիշ բան պե՞տք էր որ նրան, նրա ուզեցածն էլ այդ էր: \nԱսելս ի՞նչ էր. մենք միշտ այսպես բաներով մեր հանցանքը ծածկում ենք: \nՍա դեռ ինչ…\tմենք այնպիսի բաներ ենք հնարում ու պատմում, որ նրանց առաջ անցյալի դևերի, ջիների ու խոռթլախների հեքիաթը փոքրիկ երեխաների զվարճալիք է:\n\nՀիմա հասկացա՞ք, գլուխներիդ մեջ տեղ արա՞վ. սա է մեր մեկ մեկու նոր խաբարներ պատմելու ամենամեծ պատճառը:\n\nԱյդ մտքիս մեջ էի, որ տեսնեմ հեռվից մեր պոզաճի Կալուստն է գալիս, ինքն իրեն զրույց անելով ու ձեռքերը թափ տալով. նկատե՞լ եք, մարդ երբ որ «բաց թող օձիքս» է ասում, ձեռքն ի՞նչ է անում, Կալուստն էլ հենց ձեռքը այդպես էր անում: \nԵրևում էր, որ մտքի մեջ ում որ կռիվ, կոտորոց է անում, նրան էլ ձեռքով դուրս էր անում: \nԱյդպիսի մարդիկ հեչ չե՞ք տեսել, ինչ է: \nՀազվագյուտ ծերունի այս ծիծաղելի սովորությունը չի ունենում: \nՄեղայաստծո՛, մեղա՛. չծիծաղենք, մի օր, Աստված հեռու անի, մենք էլ այդպես պիտի լինենք: \nԴրան ասում են` ցնդե՛լ:\n\n— Բարև, Կալուստ-ա, — ասի — ժողովուրդը այսպես շտապ ո՞ւր է գնում:\n\n— Ժողովո՞ւրդը, — ասաց Կալուստ-ան ու քնից նոր զարթնածի պես աչքը ժողովրդի վրա դարձրեց: \n— Հը՛մ, — ծիծաղեց քթի տակ, բայց այն ձևով, որ մարդու փոր որոտ գցեց, նշմարքով հասկացրեց, որ բանի տակ շատ խայտառակ բան կա: \nԲայց մուրազիս չհասցրած է՛, մնաս բարո՛վ, — ասաց ու ուզում էր իր ճամփան գնալ:\n\n— Տո՛, ո՞ւր ես գնում, — ասի ու մեր սովորությամբ, առանց այլևայլության մարդու փեշից ամուր բռնեցի. հիմա՞ր էի այդ պատահմունքը ձեռքիցս բաց թողնեի. մեկ է ո՞վ ինձ բան պիտի պատմեր. մարդու քիթ ու պռունկից երևում էր, որ իմ ուզած բանս մանրամասն գիտեր: \nԱյդ բանը չասած, ձեռքիցս չես պրծնի:\n\n— Դե բաց թո՛ղ գնամ, — ասաց սուտ-մուտ նազ անելով, այնինչ վրայից երևում էր, որ ինչքան ես չէի ուզում բաց թողնել, այնքան էլ գուցե և ավելի նա ինքը չէր ուզում, հազիր մեկս մեկիս գտել էինք. ինչպես որ գիտեք, իմ աշխարհս զրույց ու պատմություններ լսել է: \nԿալուստ-ան էլ, լսել էի, շատ սիրում է ծնոտը խաղացնել:\n\n— Ինչո՞ւ հիմա դու էլ բանի մեջ ես լինում, նազեր ես ծախում, — ասի, — պոզադ փչանալուց չե՞ս վախենում հո, այսինքն, ամառ է, այս ժամանակ հո պոզա չե՞ս շինում…\tԴե՛, պրծավ գնաց, նազ մի անի, պատմի այդ ժողովուրդը ո՞ւր է գլուխ առած վազում:\n\n— Ժողովո՞ւրդը, — ասաց Կալուստ-ան նորից… — դրա խոսքը, ջանս, մի քիչ երկար է, որ ասես ներսից երկու հատ աթոռակ բերեն նստենք, կպատմեմ:\n\n— Ի՛, այդքան երկար բա՞ն է, ինչ է, — ասի ու մի քիչ փոշմանելու պես եղա:\n\n— Չէ՛, երկար չի՛, ինչո՞ւ երկար պիտի լինի որ, մեկ շնչում կասեմ կվերջացնեմ. այնքան որ այսօր ամբողջ օրը ոտքի վրա եմ, հոգնել եմ, մի քիչ կհանգստանամ, արանքում էլ մի քիչ զրույց կանենք:\n\n— Որ այդպես է, ասեմ բանվորին, թող գնա, մի աթոռակ բերի, — ասացի:\n\n— Ինչո՞ւ մի հատ, երկու հատ թող բերի, էլի, դու չե՞ս նստում, ինչ է:\n\n— Չէ՛, ես կանգնած էլ կարող եմ լսել, — ասի:\n\n— Է, ինչպես ուզում ես, — ասաց մարդը, — բայց որ բերեիր, լավ էր: \nԲանվորին ասի, որ մի աթոռակ բերի: \nԿալուստը հանգիստ կերպով նստեց, մեկ «էօ՛ֆ» արավ, ինչպես որ հոգնած, ծերուկ մարդիկ են անում, աչքերը ցած գցեց ու հետո վեր բարձրացրեց:\n\n— Հա՛յ, ես դրանց… — ասաց, — այս տարվա ամառը մի տարօրինակ բան էր:\n\nԵս դիտմամբ նրան պատասխան չտվի, որ ամառվա բանը չերկարացնի ու շուտ սկսի իմ ուզեցածս, բայց Կալուստի համար, ինչպես հետո իմացա, բոլորը մեկ էր` դու լսել ես, թե չէ, առջևը մարդ կա, թե չկա, նա իրեն ասելուն պիտի ասի, պիտի վերջացնի:\n\n— Հա՛յ, ես դրանց, ամառ չեղավ` պատիժ-պատուհաս եղավ մեր գլխին. սա ի՞նչ ասել է, եղբայր, շոգերը արդեն վերջանալու վրա են, դեռ անձրևի երես չտեսանք, հա՛յ, ես դրանց…\tէս երկնքին նայի, դու մի այս երկնքին նայի, դեղի համար փնտրելու որ լինես, մի ամպ չես գտնի — այսպես էլ անբերրի տարի՛…\tՈ՞վ գիտի, հացը ինչպես պիտի թանկանա. հանդերում, ասում են, խոտ չի մնացել, բոլորը չորացել է, փոշի է դարձել. խելքս չի հասնում, ի՞նչ են ասում, որ կովերը հանդ են ղրկում. հայվաններս ի՞նչ են ուտում, թյո՛ւ, ես դրանց…\tայսպես էլ պատիժ... վաղուց է այսպես պատիժ չէինք տեսել…\tԱյն չէ, բայց այդ մեր վարժատների համար բան չի՞ լսվում, գոնե այս հոկտեմբերին, նոյեմբերին բացեին, էլի (ես էլի լուռ մնացի): \nԵղբայր, տում73 հավաքվեցին, տարին-տարենական քսանհինգ-երեսուն հազար մանեթ առան, ասի՛ն, կռվեցի՛ն, աղմկեցին, մազ մազի եկան, թղթեր վազեցրին Օդեսա, Պետերբուրգ, բայց մեջտեղը բան չկա... \nՀայերիս բանը միշտ այդպես է, մեկ տեսնես, կրակից ավելի շիկանում ենք, մեկ էլ սառույցից էլ շատ պաղում…\tէօ՛ֆ, էօ՛ֆ, խելքս չի հասնում…\tԱյն չէ բայց, ճի՞շտ է, այն մեր հարամ սատկելուի համար, ասում են, թե Թիֆլիս են կանչել, մեծ-մեծ բաների վրա վերակացու պիտի դնեն74…\tԹող գնա, թող գնա մի թիֆլիսեցիք էլ այդ ձուկ ուտող սրիկայի համը թող առնեն, մեզ պես նրանց էլ երկու-երեք հարյուր հազար մանեթի տակից թող մտնի, վրայից թող դուրս գա... \nԲայց ի՛նչ, թիֆլիսցիները, ասում են, մեզ պես վախկոտ չեն, նրանք հանաք շատ չեն սիրում, մեկ էլ տեսնես, այն ծեծը կտան, այն ծեծը կտան, որ մկան ծակին հազար ռուբլի կտա, չի գտնի. տե՛ս, այս խոսքս խոսք է. այդ մարդը մի ոտքը Թիֆլիս թող դնի, հիսուն տարվա բեղը այնտեղ չթողնի ու ետ չգա, ես պոզաճի Կալուստը չլինեմ:\n\nՀա, քիչ էր մնում պիտի մոռանայի, լսել ես, չէ՞, ասում են թե ֆլան մարդուն, անունը ի՞նչ է, մահ փաթաթվի անունին, չգիտե՞ս ինչ է, այն որ երկու տարի առաջ կեղծ դրամով բռնվել էր…\tջանմ, չե՞ս լսել...այն որ կեղծ դրամը ծոցը, գյուղից գյուղ էր գնում ու ոչխար էր հավաքում. հետո ծախողի մեկը իսկույն գլխի է ընկնում, հետը փալից75 է առնում ետևներից է ընկնում, մինչև մեր սահմանին որ հասնում է, այս մեր սուտ դրամ սարքողն էլ տեսնում է, որ պրծում չկա իսկույն այդ կապոցով փողը ծոցից հանում է եղեգնուտի մեջ է գցում. այդ բանը չե՞ս լսել. հետո քոզակները վրան են թափվում, ձեռքը ոտքը կապում են. կապոցով փողն էլ գտնում են, բոլորը միասին օրենքին են տալիս…\tԴե՛, դրա համար են ասում, թե որոշումը եղել է, այսօր-վաղը ցուրտ կողմերը պիտի ղրկեն... չե՞ս լսել, ինչ է (ես սուս մնացի): \nԵղբայր, տարօրինակ բան է այդ մեր հայի արարմունքը, այդ ողորմելիին ո՞վ է ասել սաղ գլուխդ ավետարանի տակ դիր... շնորհք չունես, չես կարողանում անել, տեղդ վեր ընկիր, էլի. հիմա լա՞վ է, տնից, ընտանիքից կբաժանեն, ջհաննամի մեջտեղը կգցեն... \nՈ՞վ է ասում, դու է՛լի արա, բայց այնպես արա, որ հարմար լինի, այնպես, որ աջ ձեռքիդ արածը ձախ ձեռքդ չիմանա, թե չէ այդպես իշավարի... \nՄեր հայը որ կա, ամեն բանի մեջ, այ այդպես կոշիկով է մտնում... \nԱյ, նստի՛ր, աչքը սիրեմ Համբարձում-այի, համ ինքը օգուտ տեսավ, համ ազգականներին ու մոտիկ մարդկանց հարստացրեց. մեռնելուց հետո ահագին դրամը, ունեցվածքը ու հարստությունը թողեց հիմարներին, հիմա տես, ինչպես թագավորի նման ապրուստ ունեն, այն առաջվա չինկյանաները, մի սյուրու խենթ ու վայրենիները այս օրվա օրս փամեշչիկի հաշվի մի բան են, ձեռքները տաք ջրից սառը ջուր չեն դնում ու քաղաքիս մեջն էլ ամենապատվավոր տեղը նրանցն է... \nԵթե անելու ես, ա՛յ, այդպես արա, բանը այնպես բռնի, որ տեսնողն էլ չտեսածի պես լինի... անցյալ օրը խեվերի մեկը թե. «Այն, իբր, աշխարհքին քոռ ժամանակն էր, իբրի այն ժամանակները ամեն բան էլ հեշտ էր, իբր…»: \nԻնչպես չէ, հեշտ չլիներ գոնե: \nԱյն ժամանակները փալից, ժամտառ76, օրենք-դատաստան չկա՞ր, ինչ է: \nՀա՛մ կար, ու հա՛մ էլ ավելի խիստ էր, բայց դու արի տես, որ հնարագետ մարդու համար ժամանակը ժամանակ է, նրա քոռը ու բացաչքը չկա: \nԿեղծ դրամից էլ ավելի շահավոր ապրանք կա՞ որ, բայց նրան վայելելը շնորհք է ուզում…\tՈվ որ ուտել է ուզում, նա ուրիշին էլ պիտի ուտեցնի, որ իրեն կերածը անուշ մարսական լինի, ոչ թե հիմիկվա մեր խևերի նման, քթներից-բերաններից դուրս գա…\tՉէ՛, դու ինչ ուզում ես` ասա, ժողովուրդը քանի գնաց` առաջվա իրեն սուր խելքը կորցրեց. խելքի, շնորհքի կողմից հիմիկվա երիտասարդները իրենց հայրերի ոտքի եղունգին չարժեն…\tՀա՛յ, գիտի հա՛յ:\n\n— Կալուստ-ա, — ասի, — դու կարծես թե մոռացար` ինչի համար քեզ առի մնացի:\n\n— Ինչի՞ պիտի մոռանամ որ, շատ լավ էլ հիշում եմ, — ասաց Կալուստը…\tդե, այն է ասածս…\tԱնցյալ օրը իրիկվա զանգերի ժամանակ, պյուլվարթի77 կողքից անցնում եմ…\tՕղորմած Աստված, ժողովուրդ, ժողովուրդ, որ եթե ասեղ գցեմ ասես, ասեղ գցելու տեղ չկա. հայ, ռուս, յանկա, բանվոր, մեծավոր, գրագետ, վաճառական, սպասավոր, արժում, չարժում, բոլորը խառնվել են, իրար անցել, այնպես որ շունը տիրոջը չի ճանաչում…\tԵղբայր, այս էլ բան չի…\tչեմ կարծում, որ այսպիսով մեր հայը երկար դիմանա. մեր կանանց բանը շատ դժվար է... \nԱրդյոք, մտածում եմ, այս մեր նախիջևանցին մի քիչ ավելի փառուսքի78 չէ՞ ռոստովցիից: \nՈր լինի, կլինի, գիտե՞ս, որովհետև վարքներս միանգամից շատ բացվեց: \nՊասվա օրերից մի օր, փարչը ձեռքիս, դուրս եմ եկել գնում եմ ինձ համար, երբ որ փողոցը անցնելու էի, տեսնեմ դիմացս երկու կին դուրս եկան, մեկը ռուս, մեկը հայ, դեռ գետինը չէր չորացել, ցեխ ու ճահիճ էր. ռուսը մի քիչ բարձրացրեց քղանցքը, որ չկեղտոտվի, այնպես էլ դիմաց անցավ. մեր հայը, մեղայաստծո՛ւ, մեղա՛, մինչև ծունկը բարձրացրեց քղանցքը, կարծես թե պատրաստվում էր սենյակի տախտակները լվանալու, այնպես բարկացա որ, քիչ էր մնում թքեի այդ անամոթի վրա…\tԴե՛, իմացիր, հայերս չափ ու սահման չունենք, ամեն բանի մեջ էլ այդպես ենք…\tՋահելների աչքը լույս, այսուհետև մեզ պսակ, բան պե՞տք է որ…\tԱնցյալ օրը մի մարդ ասում է. «Որդուս համար հարս եմ փնտրում», — ասում է: \nԵս էլ վեր կացա ու «աղջիկների պակասությա՞ն ես հանդիպել, ի՞նչ է, ասում եմ, դրանից էլ շատ ի՞նչ ունենք որ, ասի, մեկ մսավաճառի շների հաշիվը չկա, մեկ էլ տանը նստած փեսա սպասող աղջիկներիս», — ասի ծիծաղելով: \n«Այդպես է բայց, ասում է մարդը, էլի շատ վախենում եմ... հազարից մեկն է, ասում են, ասում է, ես հիմա ինչպե՞ս որդուս արյան մեջ մտնեմ ու խեղճիս անասնական կրակի հանդիպեցնեմ»: \nՄի կողմից մարդու ասածը ճիշտ էլ է. ես էլ իմ որդուս այս աշնանը պիտի նշանեմ, բայց, Աստված որ տա, միտք ունեմ կողքի գյուղերից աղջիկ առնել, մի քիչ գոմեշի ձևով էլ որ լինի, գոնե սաղլամ ապրանք կլինի՞ հո, մարդու ասածի վրա չգա՞մ, հազարից մեկն է, ասում են, ես ի՞նչ անեմ, բայց արի տես որ...\n— Կալուստ-ա՛, — ասի, — դու կարծես թե այն չես ասում, ինչ որ քեզանից խնդրել էի, — ասի խոսքը կտրելով, — մոռացել ե՞ս, ինչ է...\n— Ինչո՞ւ պիտի մոռանամ, շատ լավ հիշում եմ, — ասաց Կալուստը, — ինչի՞ ես անհանգստանում, սպասիր, կամաց-կամաց հերթը նրան էլ կգա... \nՀա՛, այդ էի ասում... իքը՛ըը…\tանցյալ օրը մարդու մեկը, իբր, այս ինչո՞ւ ես պոզայիցդ հրաժարվել, իբր: \nԻնչո՞ւ պիտի հրաժարվեմ որ, ասում եմ, պոզան մեծ պասին ու պաս շաբաթներն եմ ման բերում, ասում եմ, մանավանդ որ օրը մի քիչ ցուրտկեկ է լինում. պոզայի լավ ժամանակը այդ է. ամառը պոզան երկար չի դիմանում, քացախում է, փչանում... մեկ էլ որ հիմիկվա ժողովուրդը բանի մեջ է մտել, պոզան չհավանողս է դարձել. մի ծայրից «քուվա՛ս79 տո՛ւր», — ասում է. ես էլ դե, այս քանի տարի է, շոգերի ժամանակ միշտ քուվաս եմ ման ածում…\tԱ՛յն էլ եմ ես շինում, ա՛յն էլ, բայց ինձ որ հարցնես` պոզայի պես խմելու բան կա՞ որ. աչքը սիրեմ պոզայի, մանավանդ որ մի քիչ մռմռուկ լինի, նրանից էլ վեր բան կա՞ որ, պոզա եղած տեղը ք... է կերել արաղն ու գինին. պոզա ասած բանդ համ փորդ է կուշտ պահում, համ մարդուս վրան ուժ է բերում, համ ծարավն է կտրում, համ սիրտդ հանգստացնում, համ էլ հոգիդ է փառավորեցնում: \nՂորթ է, սուտ չէ, գույնը մի քիչ անշահ է, գինու կամ արաղի պես մաքուր լուս չէ, բայց դու գույնին ի՞նչ ես նայում, դու համին նայի: \nՀեչ չեմ հավանում, որ այդ հայերն էլ ռուսների նման սովորություն են արել րոպեն մեկ քուվաս խմելու, քուվասն էլ ի՞նչ հորս ցավն է, որ մարդ խմի, բայց դու գնա այդ խևերին խելք սովորեցրու, ի բնե այդ տըմտըմների մեջը որ չկա, դու հազար ասա՛, օգուտ չի անի: \nԲայց ես էլ հիմար չեմ. այդ մոդի ետևից ընկնողների գլխին ես էլ լավ օյիններ եմ խաղում: \nԵրբ որ քուվասս վերջանում է, նորն էլ դեռ պատրաստ չի, վերցնում եմ մի օխա դեղին օխրա, մի դույլ քացախ, մի լա՛վ խառնում եմ, լցնում եմ մի մեծ տակառի մեջ, պա՛ս վրան ջուրը, պա՛ս ջուրը. մի քիչ ժամանակ այդպես մնում է, կեղտը տակն է իջնում, մաքրվում է, հետո լցնում եմ փարչերիս մեջ, սառույցն էլ վրան եմ դնում, սկսում եմ եղբայրս, փողոցից փողոց ման գալ ու գոռալ. «Քուվա՛ս առե՛ք, սա՛ռը քուվա՛ս, թթո՛ւ քուվա՛ս, սա՛ռը քուվա՛ս»: \nՈւ ժողովրդի փորը օխրայով ու քացախով եմ լցնում, նրանք էլ են ուրախանում, ես էլ եմ ուրախանում…\tԼավ չի՞ արածս…\tտե՛ղն է, ինչո՞ւ են հապա պոզայից հրաժարվում ու այդ կեղտոտ քուվասին են կպչում…\tԴու, պոզան, գիտե՞ս ով է հնարել, մեր Գրիգոր Լուսավորիչ պապան — մեռնեմ նրա անունին — որ ժողովուրդը գինի ու արաղով չհարբի ու տեսակ-տեսակ այլակերպություն ու առասպելություն չանի…\n\n\n\n\n\nԱրդեն ես ոտքի վրա կանգնելուց հոգնեցի. շատ ափսոսացի, որ բանվորիս մի աթոռակի տեղ երկուսը չէի բերել տվել. ես ի՞նչ իմանայի, որ այս շատախոսը ինձ այսքան ժամանակ պիտի չարչարի: \nԻնքս գնացի ներս, մի աթոռակ վերցրի, բերի Կալուստի դիմացը դրի, նստեցի:\n\n— Ա՛յ, այդ լավ միտք արիր, — ասաց Կալուստը, — ես քեզ քիչ առաջ ասի, որ երկու հատ աթոռ բերել տաս, դիմաց-դիմաց նստենք այնպես զրույց անենք, բայց դու խոսքս բանի տեղ չդրիր: \nԲայց էլի գնացիր եկար, իմ ասածս արիր: \nՄիշտ այդպես է, ծերերի խոսքը, խրատը չլսողը միշտ փոշման է լինում: \nԴու դեռ լավ է, որ շուտ հասկացար մեղքդ ու դարձի եկար, բայց այնպիսիները կան որ մի անգամ որ հակառակվեցին, այդպես էլ կմնան, այդպես էլ կմեռնեն, այդ հակառակությունը հայերիս սովորության մեջ կա…\tՀա՛, այդ էի ասում... անցյալ օրը քուվասով փարչը ձեռքիս դուրս եմ եկել ինձ համար գնում եմ: \nՏեսնեմ ետևիցս կնոջ ձայն է գալիս` «Կալուստ-ա՛, Կալուստ-ա՛»: \nԵտ դառնամ տեսնեմ Խարայովի նշանածն է: \n«Պարով»: \n«Աստծու պարին»: \n«Ի՞նչ ես ուզում», — ասում եմ: \n«Հապա, Կալուստ-ա, ասում է, երկու շաբաթ է անում, ասում է, բանվոր չունեմ», — ասում է: \n«Ի՞նչ եղավ», — ասում եմ: \n«Հարամ սատկելուն գետափ գնաց աշխատելու, — ասում է, — երևի այնտեղ օրը հարյուր քսան են տալիս»: \n«Հետո՞, ի՞նչ անեմ», — ասում եմ: \n«Ման եկող մարդ ես ասում է, — մի ռուս կին որ հանդիպի, ա՛ռ բեր», — ասում է: \n«Ինչո՞ւ չէ, որ հանդիպեմ, բերեմ, էլի, — ասում եմ, — ժամուցս քանի՞ պիտի տաս», — հարցնում եմ ծիծաղելով: \n«Այդ ի՞նչ խոսք է — ասում է կինը, — վարձը իհարկե, չեմ ուտի, — ասում է, — ինչ որ` ուրիշին, այն էլ քեզ կտամ, էլի՛», — ասում է կինը համարյա լալով: \nՄեղքս եկավ, այդ բանվոր ասածդ որ կա, հենց ծովը սառույցից քանդվում է ու օրերն էլ մի քիչ փափկում են, արդեն եռք են ընկնում, կատաղում են, գցում են, թողնում իրենց յանկաներին, որը հանդ է գնում, ագարակներում ցրվում, որն էլ գետափ է գնում բուրդ լվանալու, տոպրակ կարելու ու ցորենը կամ աճարը մաքրելու…\tյանկան բազմաթիվ մանր երեխաներով մնում է. կովն էլ է ինքը կթում, տախտակն էլ է ինքը լվանում, սամովարն էլ է ինքը դնում, գետինն էլ է ինքը ավլում, կերակուրներն էլ է, խեղճը, ինքը եփում, թափում…\tՇատ դժվար բան է, եղբայր... \nՈ՞վ էր լսել առաջվա տարիները ամսի վճար. տարին` ութը, շատ-շատ տասը մանեթ էիր տալիս, կինդ իր մեջքի մի հին, չլոտ դեյրան էր տալիս, ոտքից էլ` մի կոշիկ, պրծավ գնաց. դու մի հիմա տես. ամիսը ութ մանեթ են վերցնում ու քիթ ու պռունգ էլ են անում, դեռ տոնի ու զատկի էլ մի-մի շորացու, գլուխներին մի-մի թաշկինակ, այդ հո այդպես, կես քաղաքն էլ տարին տասներկու ամիս առանց բանվորի է մնում: \nՇատ դժվար բան է, եղբայր, բայց որ լավ նայես, էլի հանցանքը մերն է: \nԵս այնպես հայ կին եմ ճանաչում, որ ամուսինը սայլապանություն է անում, ստացածը հազիվ ձիու, խոտի ու վարսակի է բավարարում, բայց այդ հարամ սատկելուն էլի քար է կտրել, տանն է նստել. համաձայն է փորը` քաղցած, մեջքը տկլոր մնալու, միայն տանը մնա, ծուլություն անի: \nԱսելով բերանս մազ բսավ, անընդհատ ասում եմ. «Լսի՛ր, ինչո՞ւ մարդու մոտ չես մտնում, — ասում եմ, — համ աղայի տանը տնիցդ մաքուր կապրես, համ վրադ-գլուխդ հիմիկվանից կոկիկ կլինի, համ փորդ կուշտ կլինի, համ ձեռքդ փող կունենաս, համ էլ ամուսնուդ մեջք կլինես», — ասում եմ, էլի, ինչքան որ կարողանում եմ, բայց ո՞ւմ ես ասում, եթե սապոնը սևին կսպիտակեցնի, այս հիմարին էլ խրատը կխելոքացնի…\tԱյն օրերը…\n— Կալուստ-ա՛, — ասի, — դու բոլորովին մտքիցդ հանել ես` ինչու համար քեզ կանչած լինելս, կամ վրաս ծիծաղում ես կամ...\n— Ջանմ, ինչո՞ւ ես շտապեցնում, դե՛, նստել ենք մեզ համար հանգիստ կերպով զրույց ենք անում. համբերի, հերթը կամաց-կամաց նրան էլ կգա... ինքդ էլ կտեսնես որ սուս չեմ մնացել. մի ծայրից բերանս փրփրալով ասում եմ…\n— Շնորհակալություն, ասում ես, բայց, — ասի, — այն չես ասում, ինչ որ ես իմանալ էի ուզում...\n— Էհ, հիմա ի՞նչ շտապելիք է, երևի հերթը նրան էլ կհասնի... \nՀա՛, ինչ էր ասածս…\tԱյն եմ ասում, այս քանի տարի է մի տեսակ է եղել, հեչ առաջվանին չի նմանի…\tԱնցյալ օրը դուրս եմ եկել ինձ համար. փողոցի մեջ հանդիպում է Պետրոս-ան... \nԲարև, ի՞նչ ես անում... դե՛, սկսեց, եղբայր, մի զրույց, մի զրույց որ ծայրը, ճոթը չկա. չհավատա՞ս, լրիվ չորս ժամ այն կանգնած տեղս մնացի, ոտքերս փայտ կտրեցին, արևն էլ վերևից բիզի պես մարդու գլուխ է ծակում: \nՇատ չեմ սիրում դատարկ զրույցներ անել, ուրիշի միսը ծամել, դրանց դատավորը մե՞զ են դրել, ինչ է…\tՀա՛, ինչո՞ւ չէ, մի քիչ քեզ համար չափավոր զրույց արա, մարդ ես, իհարկե կուզես հանկարծ մի քիչ սիրտդ բացել, զվարճանալ, բայց ժամերով, օրերով` դա արդեն հոգու էլ մեղք է, գրպանի էլ վնաս է, որովհետև հայ ասածդ փամեշչիկ չի, որ ճորտերը դատեն, իրենց տան, նա էլ պատրաստ ուտի, միլիոնչիք չի, որ փողի տոկոսը նստի ուտի, մենք հայերս, օր դատող, օր ուտող մարդ ենք, մեզ համար ժամանակ ասած բանդ փող է, որին սազի, չսազի, հայերիս հեչ չի սազի ժամերով նստել ու դատարկ-դատարկ խոսել…\tբայց անցյալ օրը անցնում եմ խանութների շարքի առջևից, այն անկյունը չկա՞, բավականին տղաներ հավաքվել են, ժամերով զրույց են անում... այդ մեկ չի, երկու չի՛, երեք չի՛, ամբողջ օրը առավոտից գալիս են, այդ անկյունում զրույցի են բռնվում, հազիվ մինչև կեսօր լեզուները անդադրում լըպը՛ռ-լըպը՛ռ-լըպը՛ռ-ից հրաժարվում են, այնտեղից գնում են տուն, ճաշները ուտում են, նոր-նորից հավաքվում են, նորից սկսում են զրուցել…\tՄի հարցնես, ի՞նչ է այդ ասածները մեղքդ լամ որ, բոլորը դատարկ է, կամ հնարած սուտ բան է, կամ ուրիշի բամբասանքն է: \nԽեղճ մեր կանանց անունն է բամբասող դուրս եկել, այնինչ ամուսինները նրանցից ավելի շատ են. այդ հայի դատարկախոսությունը որ կա, ամենաչսիրած բանս է…\tՌոստով, ասում են, բազարի մեջտեղում մի ռուսի ժամ են շինում, ասում են…\tՀա՛յ գիտի, հա՛յ, մեր ոսկի Նախիջևանը հիմնահատակ կործանվեց, բայց առաջվա գյուղերից էլ վատ Ռոստովը քանի գնում մեծանում է, զուգվում է, գեղեցկանում, հարստանում է... բայց այդ բոլորի պատճառը էլի մենք ենք…\tԱյն մեր ժամերի փողի կռիվը որ կա՛, բոլորովին կորցրեց մեր քաղաքը. հա՛մ փողներս կորցրինք, հա՛մ անուններս կոտրեցինք, հա՛մ էլ աշխարհի առջև խայտառակ եղանք, հա՛մ էլ մինչև այս օրս արած սխալներս չենք հասկանում ու բանը ուղղել չենք կարողանում... \nԱստված գյուռբագյոռ անի այս ամեն կռիվները մեջտեղ հանողին, ինչպես որ մեր քաղաքը ու քաղաքացիին գյոռբագյոռ արավ... \nԱյսպես բան կլինի չեղած տեղից. մեկ էլ տեսնես, քաղաքը երկու մասի բաժանվեց. սա ասում է` «ես աջակողմյան եմ», նա ասում է` «ես ձախակողմյան եմ», մեկմեկու հետ կռիվ, իրարանցում, ծեծկռտուք, քիչ է մնում քաղաքը տակնուվրա լինի…Դրանց կռիվը, երևի ժամի փողի վրա էր. քանի որ այդ աջ ու ձախ կողմի մարդիկ իրենց մեջ կռվում էին, փողը իրեն համար հանգիստ կերպով սալամաթ մնացել էր պապուկ-այի սնդուկում80: \nՄարդու մեկը գալիս է. «Կուզե՞ք, — ասում է, — ձեզ հաշտեցնեմ, — ասում է81, — այնպես որ բոլորդ էլ գոհ մնաք»: \nՄեր ապուշներ էլ` «Ամա՛ն, ոտքերդ պագնենք, — ասում են այդ մարդուն, այդ լավությունը արա մեզ», — ասում են: \n«Տվեք ինձ այս փողը», — ասում է այդ մարդը: \n«Ա՛ռ, վերցրո՛ւ», — ասում են պատվական խելոքները ու իրեն են տալիս այդ փայլուն, հարյուր տարվա մեջ հավաքած ահագին փողը: \nՄարդը վերցնում է այդ փողը, ծալում, ծոցն է մտցնում: \n«Ձեր կռվի պատճառը, — ասում է, — այսուհետև ձեր միջից դուրս եկավ, — ասում է, — որովհետև այս փողը, — ասում է, — որ ձեր ձեռքում էր, — ասում է, — ձեզ բոլորովին կատաղեցրել էր, — ասում է: \nՍրանից հետո տեղներդ հանգիստ նստեք, ձեր բանը իմացեք, մեկ էլ այդ փողի երեսը տեսնելու չեք», — ասում է ու գնում իրեն բանին: \nՄեր ապուշները միանգամից չեն հասկանում, սուս են մնում, շատերն էլ «փա՛ռք Աստծու» են ասում, չարը խափանվեց, բարին կատարվեց, — ասում են, — բավական ժամանակ բոլորն էլ տեղներում անհոգ հա մնում են, վրայից անցնում է քսան տարի. մեր խելոքների միտքը նոր է ընկնում, թե այդքան դրամագլխով ինչե՛ր կկարողանային անել քաղաքի շահի համար ու սկսում են, եղբայրս, լալ, գոռալ ու թյո՛ւ-թյո՛ւներ անել: \nԲայց ինձ որ հարցնես, այդ կորած դրամը մերոնց ձեռքը որ լիներ, հավատա, բան անել չէին կարողանա, ինչպես որ էր, այնպես էլ կմնար. ինչպես որ, ահա՛, քսան տարի է անում այդ Հինդի փողը ու էլի շատ ուրիշ փողեր պարապ բոշ մնացել են ու մի մարդու մի կոպեկի շահ չեն տալիս. այն փողն էլ էլի դրանց մոտ պիտի գնար, պիտի մնար... \nԱյդ այդպես է, բայց, փառավոր քաղաքներս ոչնչացավ, ավերակներով լցվեց: \nՀա՛յ վա՛խ...\n— Կալուստ-ա, քեզ մի բան ասե՞մ, — ասի, — ինչպես տեսնում եմ դու այսօր մտքիցդ հանել ես ինձ...\n— Մեղայաստծու, ի՞նչ ես այդ մի կողմից մարդու բրդբրդում. դե՛ կասեմ ո՛ւ...\n— Ասում ես, բայց, — ասի, — այդ բոլորը ես վաղուց գիտեի, իմ ուզածս այդ չէր...\n— Համբերի, հիմա, նրա հերթն էլ կգա... \nԻ՞նչ էի ասում որ... հա՛... անցյալ օրը գնացել եմ այն, գիտե՞ս Լուսավորչի մոտիկ, որ դատարկ կառքերը կանգնում են... հենց այն տեղն եմ գնացել, սայլապաններին քուվաս եմ ծախում, մեկ էլ տեսնեմ, կառը՛լ-կառը՛լ մի չորս ձի լծած, երկար, վրան էլ փակ տռոկ է գալիս, հենց այն անկյունը, քլուպի դիմացով կանգնում է... \nԱռաջին անգամ էի տեսնում: \nՍրան-նրան հարցնում եմ. «Սա էլ ի՞նչ նոր բան է, — ասում եմ, — որովհետև սալտաթի իրարանցումը սկսվել էր, չլինի՞, — ասում եմ, — մեր ջահելների ետևից է ընկել, սալտաթ պիտի տանի», — ասում եմ: \n«Չէ՛, — ասում են, — այս նոր մոդնի կառք է, — ասում են. — ուրիշներին քառասուն-հիսուն կոպեկ տալու փոխարեն, սրան տասը կոպեկ կտաս, մեջը կնստես քեզ համար հանգիստ կերպով ուղիղ Ռոստով կգնաս: \nՀարմար, տան պես, վրան փակ, անձրևից էլ չես վախենա, արևից էլ: \nՎատ չէ, լավ բան է, բայց սկզբից, կարծես թե, մարդուս տարօրինակ է թվում օխտնօտարի հետ նստել գնալը: \nՉգիտեմ ի՞նչ եղավ, որ միանգամից սիրտս շատ ուզեց մի անգամ մեջը նստել, քաչաթ անել (զբոսնել). վաղուց է արաբա չէի նստել. ճիշտն ասեմ, մյուս կողմից փողս էի ափսոսում: \nԿամացուկ մոտեցա ձի քշողին, ձեռքով բանով հասկացնում եմ, թե այսպես-այսպես բան է, ջեբս փող չունեմ, — ասում եմ, — բայց սիրտդ ինչքան ուզի քուվաս կտամ, — ասում եմ. — ռուս ասածդ էլ քուվասի համար կորած է. մարդը համաձայնում է. երկու-երեք գավաթ լցնում եմ, տալիս եմ իրեն, խմում է ու հրամանք է տալիս այդ հսկայական տռոկի մեջ նստելու: \nԳնում եմ անկյունում նստում, փարչով քուվասն էլ ծնկիս եմ առնում: \nՈտքս անհաջող էր, ինչ էր, այդ անգամ մի մարդ չնստեց, հսկայական թառանթասի մեջ կոչանի82 պես մեն մենակ նստել եմ ու տանկը՛ռ-տանկը՛ռ գնում եմ: \nՃիշտն ասեմ, ինձ էլ շատ տարօրինակ թվաց: \nՓողոցի մանր երեխաները, որովհետև բոլորն էլ ինձ ճանաչում էին, ետևներիցս ընկան, մի ձայն, մի գոռոց. «Կալուստ-ա, ո՞ւր ես գնում, քուվասդ կթափի, փարչդ ճաքել է, պուզադ հոսում է»: \nԴե, այսպիսի անհավատ երեխաներ են մեր փողոցի երեխաները: \nՏեսնես ե՞րբ այդ ուռյալի83 վարժատունը, կամ հոգևորական դպրոցը պիտի բացվի, որ այդ անկարգներին մի անգամ մեջը փակեինք ու մեկ էլ դուրս չթողնեինք, որ մենք էլ հանգստանայինք... թե չէ, սա ի՞նչ բան է, մարդ չի համարձակվում տեղից շարժվել, իսկույն խայտառակ են անում: \nԱյն էլ սուտ չի, ո՞վ է ինձ ասել թե բանդ գործդ թող, Ռոստով գնա...\nՇատ սիրուն բան էր պոզաճի Կալուստը այդ նոր մոդնի թառանթասի մեջը... \nՔանի որ թառանթասի մեջ մենակ ես էի ու մնացած մյուս տեղերը պարապ ու բոշ էին մնացել, մի այնպիսի աղմուկ էր, որ քիչ էր մնում ականջս խլանար. հազիվ Ռոստով հասա, այնտեղից ոտքով ետ դառա: \nՄեկ էլ ո՞վ պիտի նստի այդ մեռելի արաբայի մեջ, իսկական մեռելի արաբա է որ կա: \nԲայց հիմա, ասում են թե, տերերը հրաժարվել են տանել-բերելուց, որովհետև մտածած օգուտի ութերորդ մասն էլ կասկածելի է որ առնեն: \nՄեր հայը փող ծախսում է, բայց այդ տեսակ բաների համար չի ծախսածը: \nՄի սպասիր, մեր կառապանները ու ձիերը մեր քսակները թող մի լավ դատարկվեն, այն ժամանակ այդ չորս ձիով թառանթասը, գուցե, նորից մեջտեղ կգա. մեր աղաները ու մեր յանկաները, իրենց ֆաեթոնը թողած, չնստեին լավ էր այդ էժանանոց արաբան…\nՕրը արդեն մթնելու վրա էր. կովերը, ինչքան ժամանակ է նախիրից եկել էին, վաղուց ետ էին գնացել. լուսինը երկնքի վրա ցոլում էր, աստղերն էլ ամենքը իրենց տեղը պը՛լթ-պը՛լթ էին անում. պահակները այն չաքուչուքան ձեռքներին սկսել էին փողոցե փողոց քայլել, շներն էլ իրենց գիշերվա եղանակով, որը բամբ, որը բարակ ձայնով, իրենց մուզիքն էին սկսել:\n\n— Հետո՞, Կալուստ-ա, — ասի, — ֆլան բանը այսօր չե՞նք լսելու, ինչ է, ասի ու վեր կացա տեղիցս:\n\n— Սպասիր, եղբայր, ինչ ես շտապում, ըհը՛, հերթը նրան էլ հասավ, նստի՛ր տեղդ, նստի՛ր...Ի՞նչ էի ասում, իզուր խոսքս կտրեցիր…ամենաչսիրած բանս է այդ. երբ որ մարդս բան է սկսում, ձևը այն է, որ պիտի թողնես վերջացնի…\tմը՛ց... խոսքս ինչի՞ վրա էր որ…\tհա՛, այն եմ ասում... անցյալ օրը բազարի միջից անցնում էի…\tեղբայր մի արաբա փտած, քացխած, տրորված ծիրան էին բերել Թայղանից... միտք եմ անում` «այդ ի՞նչ հորս ցավն է, որ փող են տալիս առնում. մեղք չե՞ն խեղճ երեխաները, իհարկե ջերմը վրաներից չի գնա, ինչո՞ւ գոլովան, կամ փալիցը…»:\n\n— Կալուստ-ա, քեզ մի բան ասե՞մ, — ասի, — եթե որ ասելու ես, ասա այն բանը, թե չէ, մնաս բարով, ես գնում եմ, պառկելու ժամանակն է:\n\n— Ասեմ, ասեմ, — ասաց Կալուստ-ան ու մտքի մեջ ընկավ… — բայց ի՞նչ ես ուզում որ ասեմ, հարցրեց:\n\n— Քիչ առաջվա բանը, էլի՛, — ասի:\n\n— Ի՞նչ քիչ առաջվա բան, — հարցրեց նորից:\n\n— Դե, քիչ առաջվա բանը, էլի, որ ժողովուրդը դեպի Ասխայի կողմն էր գնում:\n\n— Հետո՞, — ասաց:\n\n— Դե, ասա ինձ, — ասի, — ինչո՞ւ էր գնում:\n\n— Ես ի՞նչ իմանամ ինչի էր գնում, գնում էր, էլի, իրեն համար, — ասաց:\n\nՍառույց կտրեցի մնացի: \nՀապա ինչո՞ւ ես ժամերով լսեցի այս խաբեբայի բլբլոցը: \nԱյդ հո այդպես, դու հիմա բանի վերջը լսի՛:\n\n— Որ այդպես է, մնաս բարով, — ասի:\n\n— Ո՞ւր ես գնում, — գոռաց վրաս, — այդ ինձ մեն-մենակ փողոցի մեջտեղն ես գցում ո՛ւ:\n\n— Բա ի՞նչ կուզեիր, ներս կանչեի՞, — ասի:\n\n— Քեզ ներս կանչիր ասե՞լ եմ որ, — ասաց:\n\n— Բա ի՞նչ ես ուզում, — ասի:\n\n— Կառապանիդ ասա, թող ուղեկցի ինձ, — ասաց:\n\n— Ինչո՞ւ, — հարցրի:\n\n— Այսպես ուշ ժամանակ, այս մութ զնդանին, այս ջիներով լցված փողոցների մեջ մենակ կքայլվի՞, — ասաց վախվխելով չորս կողմը նայելով:\n\n— Մենակ էլ որ քայլես, իբր թե ի՞նչ կլինի որ, մեծ մարդ ես ու վախենալս ո՞րն է, — ասի:\n\n— Ի՛, այդ ինչ հեշտ բան է, հապա գողե՞րը, հապա հարամիները, հապա կատաղած շները...\n— Այդքան որ վախենում ես, մի հաստ փայտ տամ, — ասի:\n\n— Փայտով ավելի մեծ փորձանք է, — ասաց դողալով մեր Կալուստ-ան. մի օր — այս կանի հաշվի քսան տարի — մի օր ես ու կինս Համբարձումի թաղից դուրս ենք եկել, տուն ենք գալիս. մեկ էլ տեսնես երկու հոգի վրաներս ընկան. Նրանցից մեկը քաշեց ձեռքիցս վերցրեց ձեռնափայտս, պա՛ս մեջքիս, պա՛ս կռնակիս, պա՛ս ծոծրակիս, ի՞նչ պիտի անեի, թողեցի փախա, հեռվից նայում եմ, որ մեկը մի ձեռքից բռնեց կնոջս, մյուսը մյուս ձեռքից քաստը՛ռ-քաստը՛ռ վերցրին ուղիղ դեպի դաշտը տարան: \nԵրեք օրից զոռով եմ գտնում յանկայիդ այդ աղյուսի գործարանի մոտերում... տասը տարվա չբեր խեղճ կնոջս արգանդը վախից բացվում է ու պատճառավոր է լինում: \nԱյդ էր որ ուխտ եմ անում, որ մեկ էլ գիշերով քայլելու լինեմ, մենակ չքայլեմ, մեկ էլ որ ձեռքս փայտ չունենամ... \nԴե՛, շո՛ւտ արա, ասա կառապանիդ որ հետս գա:\n\n— Ջանմ, ես կառապան չունեմ, — ասի, — դու գիտես հո, ես ձի-արաբան վերջ եմ արել:\n\n— Է, ի՞նչ ունես հապա, բանվոր ունե՞ս հո, — ասաց:\n\n— Չէ՛, բանվոր էլ չունեմ, — ասի: \nՃիշտ որ չունեի:\n\n— Բա ի՞նչ ունես, հարցրեց մարդը հայ-հայ լեղին պատռելով:\n\n— Մի տասներկու տարեկան ռուս աղջիկ ունեմ, — ասի, — ծծի երեխայիս նայող:\n\n— Է, ասա նա թող գա. էլի մարդ է, ախր, գոնե մեն-մենակ չեմ լինի. զրույց անելով, զրույց անելով մեզ համար կգնանք: \nԹե չէ, մութ զնդան ժամանակ, եղբայր, մարդուս մտքից ինչ ասես վատ բաներ է անցնում` խոնճոլոզներ, տևեր, տունի տերեր, ճիներ, պողոճներ, խոռթլախներ, եղիատիներ, ծովի մարեր, մեզմեն աղեկներ, մռմռասներ, դե՛ սրանց նման սատանոցներ: \nԱյդ կողմից երեխայի պես բան եմ, շատ եմ վախենում: \nԱստվածդ կսիրես, ասես այդ ռուս աղջկանդ գա ճամփու դնի ինձ:\n\nՃարս կտրած, ասածի պես արի:\n\nՆՈՐԸՆԾԱ\nՎաղուց է Լուսավորիչ չէի գնացած. Համբարձումի ժողովրդին խիստ կարոտել էի. այն օրն էլ քանի որ կիրակի էր, առավոտը կանուխ բազար էի դուրս եկել, որ բան-ման առնեմ, բանվորիս տամ, որ տուն տանի, ինքս էլ գնամ Լուսավորիչ. մեկ էլ տեսնեմ պատարագի զանգերը սկսեցին խփել, բավական չէ, որ բազարի ժողովուրդը միայն թուրքեր էին, զանգերի ձայնն էլ որ լսեցին, մի քանի հոգին էլ իրար ետևից եկեղեցի քաշվեցին: \nԿողքիցս շտապով պոզաճի Թորոսը անցավ:\n\n— Բարև, ո՞ւր ես այդպես արագ գնում:\n\n— Ժամ, էլի, չգիտե՞ս, որ այսօր տերտեր պիտի օրհնեն ո՛ւ, լսած չե՞ս ինչ է, — ասաց:\n\n— Չէ՛, բանից խաբար չեմ, ո՞ւմ:\n\n— Ասվատուր սարկավագին, էլի՛, դե շուտ, արի գնանք, հիմա ի՞նչ բազարի ժամանակ է, բազարը մեզնից չի փախչի: \nԲայց տերտերի օրհնելու տեսարանը ամեն ժամանակ չի լինի: \nԵթե գալու ես` շուտ գնանք:\n\n— Ջանս, մի կարգին ասես, ո՞վ է այս Ասվատուր սարկավագը:\n\n— Չգիտե՞ս, ինչ է, Ասվատուր սարկավագին, մոմճի Սիմավոն էին ասում, էն որ սուրբ Թորոսի թաղում էր ապրում, հենց նրա փոքր որդին...\n— Տո՛, էն կռծլոտ քթովը չլինի՞…\n— Չէ՛, ջանմ, էն տիրացու Խաչիկն է...\n— Հապա ո՞րն է Ասվատուրը... էն այծի ձայնովը չլինի՞:\n\n— Չէ՛, ա՛յ մարդ, էն տիրացու Պողոսն է:\n\n— Հապա Ասվատուրը ո՞րն է...\n— Ասվատուրը. էլի, չգիտե՞ս, ինչ է, էն որ սուրբ Հակոբի օրը մատաղի խորոզը գողացել էր...\n— Էն տիրացու Կիրակոսը չէ՞ր որ…\n— Հըը՛. լսել ես, բայց կարգին չես լսել. տիրացու Կիրակոսը ոչ թե խորոզ, մատաղի միս էր զողացել, բայց այդ ե՞րբ, այդ վաղուցվա բան է. Ասվատուրը որ ասում եմ, հերու չէ մյուս տարի էր գողացել խորոզը, բայց բռնեցին, մի քիչ մութնածեծ արին, բաց թողին. առաջնորդին էլ պիտի գրեին, բայց որովհետև Մինաս աղային հեռու ազգական է գալիս, ձայնները դուրս չեկավ. ա՛յ մարդ, այդ բանը լսած պիտի լինես ո՛ւ...\n— Հա՛, հա՛, հա՛, այ, հիմա իմացա. Ասվատուր որ ասում են նա է, հա՞, դե, իմա՛ցա, իմա՛ցա: \nՈր այդպես է գնանք:\n\nԳնացինք, ժամը լիփ-լիքն էր, ասեղ գցելու տեղ չկար: \nՀեռվից աչքերով փնտրում եմ այդ տերտերացուին, բայց չեմ գտնում, ո՞ր մեկին, եղբայր, ճանաչես, շնից շատ են, մեկ մեկու էլ այնքան նման են, որ բանդ-գործդ պիտի թողնես, նրանց ետևից պիտի ընկնես, որ ամեն մեկի ով լինելը իմանաս. ականջը կանչի, կողքս բախկալ Սրապն էր կանգնած.\n— Տո՛, Սրապ, մի ցույց տաս, ո՞րն է, որ Ասվատուր սարկավագ են ասում:\n\n— Ա՛յ, այն չոփուր երեսովը, կարճ բոյովը, ճլար-ճլար գողի աչքերովը, տեսնո՞ւմ ես... չէ՛, չէ՛, այն կողմը մի նայիր, աջ կողմդ նայիր, տեսա՞ր, որ կողքի տիրացուի հետ զրույց է անում. հենց այդ է:\n\n— Ի՛, Ծատուրն է, իմացա, իմացա, հիմա արդեն ճանաչեցի:\n\nՍրանից քսան տարի առաջ Ծատուրի պապան ընկնում, մեռնում է. ողորմելիի որբևայրին երեք տղով, երկու աղջկով մնում է. Ծատուրը մեջների ամենափոքրն է: \nՄայրը առաջնեկին վերցնում է դեմիրճիի է տալիս, բայց տղան հավես չի ունենում, ինչ է, դեմիրճիից դուրս է զալիս ու բավական ժամանակ պարապ բոշ ման է գալիս, բայց վերջը-վերջը խելքը գլուխն է գալիս, իրեն համար արհեստ է ստեղծում, այսօրվա օրը բազարի մեջը կվաս է ծախում — էլի իրեն համար բան է: \nՄիջնեկին բազազի է տալիս. նա էլ է անպետք դուրս գալիս, մեկ էլ լսում ենք, ի՞նչ ենք լսում, ծովը ընկել խեղդվել է: \nԾովի ափին խաղալու ժամանակ չարություն է արել, պուտարների վրա է բարձրացել, մեկ էլ տեսար, ոտքը սահել է ճո՛մփ, ջուրն է ընկել, ընկածի պես, զը՛վ է արել պուտարների տակը մտել, կորել է. մինչև որ մարդիկ են հավաքվել, մինչև որ փնտռտոցի են դուրս եկել` ժամեր է անցել. իրիկվա զանգերի ժամանակ զոռով-մոռով ջրից հանել են հիշյալ տղին. հիմա սավան որտեղի՞ց գտնեն, առաջի պատահած խսիրի վրա են դրել, չորս ծայրից չորս հոգի բռնել են, սկսել են, աղբերս, այդ խեղդվածին թափ տալ. բավական ժամանակ թափ են տվել, բայց իզուր, խեղճը մոս-մոռ է կտրել, մեջքն անգամ կապտել է, պարզ է, որ հոգին այն աշխարհն է թռել, ինչ էլ որ լինի, մեռելը դրոգի վրա են պառկեցրել. վրան խսիր են փռել, տարել են մորը հանձնել, դե նա էլ, ինչպես որ կարգն է, լացել է լացել, հետո տարել են թաղել: \nՀերթը այս ծաղիկին` Ծատուրին է եկել:\n\nՈրովհետև, առաջնեկը անպետք է դուրս գալիս, միջնեկն էլ քանի որ շատ ապրես է լինես, խեղճ կնոջ ամբողջ հույսը Ծատուրի վրա է մնում. բայց արի տես, որ Ծատուրն էլ տեսնում է, որ մամայի մի հատն է, սկսում է աներեսանալ. ողորմելի կնոջ գլխին թե ինչ օյիններ է բերում, այն էլ Աստված գիտի: \nԻնչ էլ որ լինում է, տասներկու տարեկան որ դառնում է, մաման առնում վարպետի է տալիս: \nՄեկ, երկու գնում-գալիս է «Մամա՛, — ասում է, — ես այս վարպետին չեմ ուզում, մյուսին եմ ուզում»: \nՄաման էլ ի՞նչ պիտի անի, այդ վարպետից հանում է, մյուսին է տալիս. այդ վարպետի մոտ էլ մի քանի օր մնում է նորից` «Մամա՛, — ասում է, — այս վարպետի մոտ էլ չեմ ուզում գնալ, ինձ ուրիշ վարպետի տուր»: \nՄայրը այնտեղից էլ է հանում, ուրիշ վարպետի է տալիս, տղան էլի հակառակություններ է անում, այնտեղից էլ է դուրս գալիս, չորրորդ վարպետին է մտնում: \nԻ՞նչ խոսքս երկարացնեմ, երկու տարվա մեջ մի քառասուն վարպետ է փոխում — մեր տեղում, գիտես հո, ով այբը ճանաչում է` խալֆա է, բեն այբ բան իրար կապեց թե չէ` վարպետ է. այդ կողմից մեր հողի ռաժայը84 վատ չէ, լավ է, շներից ավելի շատացել են վարժապետները — է՛հ ինչ որ է, բանը այն չէ. երբ որ տղան տասնհինգն է մտնում, կմկմալեն կարդում է, ճանճի ծռտածի պես էլ ճզմզում է — դե ուրեմն գրել-կարդալը թաս-թամամ է արել: \nՎարպետից դուրս է գալիս: \nՄաման տանում է բազազխանա, մի վաճառականի մոտ. «Աղա՛, դե մի հատիկ որդիս է, աչքիս լույսն է, ծերությանս նեցուկն է, որբերուս հույսն է... \nԱստծու խաթրին, հորդ, մորդ հոգուն, ա՛ռ սրան, մարդ արա»: \nՎաճառականը չէ՛ չի ասում, համաձայնում է:\n\nԱյն ժամանակները բազազխանան այսքան ընկած չէր. Ռոստովը մի պստլիկ քաղաք էր, ամեն կողմից ապրանք գնելու Նախիջևան էին գալիս: \nՏղան մի օր է հավեսով գնում, երկու օր է հավեսով գնում, երրորդ օրը խանութ չի գնում. տերը խանութի տղին ետևից ուղարկում է, ուզում է հաստատ իմանալ, ինչո՞ւ չի եկել: \nՏղան գնում է Ծատուրի մոտ. «Այսօր Ծատուրը ինչո՞ւ խանութ չի եկել», — ասում է: \n«Ի՛, ասում է մայրը, հապա որտե՞ղ է, խանութ չեկա՞վ, ինչ է»: \n«Չէ՛, չեկավ», — ասում է տղան: \n«Տո՛, ճի՞շտ ես ասում», — ասում է մայրը, զարմանալով: \n«Էն խաչը` չեկավ, — ասում է տղան, — տերս հատկապես ղրկեց ինձ որ բանի էությունը իմանամ ու իրեն ասեմ»: \nՄայրը մի տեսակ է լինում: \nՏղան գնում է «այսպես, այսպես բան է», — ասում է տիրոջը: \nՏիրոջ միտքը բան է ընկնում. «Տո՛, էն վեց գազ քաթանը ո՞ւր է, ասում է տղին, աչքիս չի երևում ո՛ւ, երեկ այս տեղը չէ՞ր որ»: \nՏղան սկսում է փնտրել, թե դրել ես` գտի՛ր, քաթան վար, քաթան վեր, քաթանը չկա: \n«Տո՛, այն թելի կծիկը ո՞ւր է»: \nԿծիկն էլ չկա, չքացել է: \nԷլի մի քանի այսպիսի բաներ էլ աչքի չեն երևում: \n«Այս բանը, բան չէ», — ասում է տերը. սիրտը, փորը սկսում է եռալ, բարկությունից սկսում է բեղը կրծոտել:\n\nԿեսօրին Ծատուրը տուն է գալիս. «Տո՛, որտե՞ղ էիր», — հարցնում է մայրը: \n«Որտեղ պիտի լինեի որ, խանութում էի, էլի…ո՛ւֆ, մամա, այնպես հոգնել եմ որ... ամբողջ օրը չթի թոփը թևիս տակը, գազը ձեռքիս մուշտարիներիս տներն եմ գնացել»: \nՄաման մտքի մեջ ասում է, «Տե՛ս, տե՛ս, անհոգի անհավատները ինչպես շառ գցեցին որդուս վրա. խեղճիկս ամբողջ օրը գործ է արել, հոգնել է, նրանք էլի անունը կոտրել են ուզում, վրան սուտեր են հնարում. մի սպասիր, ճաշից հետո ինքս կգնամ տիրոջ մոտ, սև ձյունը գլխին կբերեմ, այն ժամանակ նա կիմանա ինչ ասել է որբ տղի անունը կոտրել»:\n\nԻնչպես որ միտք է անում, այնպես էլ անում է: \nՃաշից հետո հագնվում է ու «Գնանք, բալաս, տանեմ տիրոջդ, մի լավ ամաչեցնեմ նրան, որ մեկ էլ չհամարձակվի ետևիցդ մարդ վազեցնել»: \n«Մա՛մա, ես այն տիրոջ մոտ մնալ չեմ ուզում, ասում է որդին, եթե ուզում ես ինձ մի ուրիշի մոտ տար»: \n«Չէ՛, մի սկզբից գնանք տիրոջդ մոտ, կարողացածիս չափ նրան մի լավ խայտառակ անեմ, էն դուրս գալդ կամ մնալդ հետո կտեսնենք»: \n«Չէ՛, մամա, — ասում է տղան, — մեռցնես էլ, մեկ էլ ես այն տիրոջ երեսը նայել չեմ ուզի, եթե ուրիշ տիրոջ տանելու ես` կգնամ, թե չէ նրա խանութը ոտքս չեմ դնի, որովհետև այս երկու օրը նա ինձ շատ տանջեց, ուժիցս վեր գործի էր դնում»:\n\nՏղան մնաց տանը, մայրը գնաց տիրոջ մոտ: \nԽանութ մտած-չմտած սկսում է այդ մարդուն չլսված խոսքեր ասել… «Դե՛, դու իմ որդուն լավություն չես ուզում, դե՛ դու նրան ուժից վեր գործի ես դնում, դու նրան կասկածի տակ ես գցում, որ մի օր նա էլ քեզ պես հարուստ չլինի»: \nԵս ի՞նչ գիտենամ, ասում է, է՛լի կին ասածդ, երևի, լսած կլինես, երկար մազ ունի, բայց խելքը կարճ է: \nԽեղճ տերն էլ ի՞նչ անի, սուս մնացել է, նայում է, խևին դատաստան կա՞ որ:\n\nԱյսպիսով տղան տիրոջից մի երեք ռուբլու բան է գողանում ու մեկ էլ աչքին չի երևում, մայրն էլ այն համոզմունքով է մնում, թե մեղքը որդունը չէ, այլ տիրոջն է: \nԳողության ձայնը դեռ փռված չէր:\n\nՄայրը տուն չգնացած այդ տիրոջից ուղիղ խաֆաֆ Պետրոսի մոտ է գնում. «Այսպես, այսպես որդի ունեմ, ասում է, դե՛ գրել-կարդալու շատ վարպետ է, առևտրից էլ բավականին բան է հասկանում, վերցրու խանութդ», — ասում է: \nՊետրոսը համաձայնում է, «Վաղը բեր», — ասում է: \nՄյուս օրը մայրը վերցնում է որդուն, ուղիղ խաֆաֆ Պետրոսի մոտ է տանում: \nԱյնտեղ էլ Ծատուրը միայն մի օր է մնում, մյուս առավոտյան, խանութ գնալու ժամանակ, սկսում է այս տիրոջն էլ վատ ասել ու տեսակ-տեսակ մահանաներ է մեջտեղ բերում ու չի ուզում խանութ գնալ, այդպես էլ մնում է: \nՏերն էլ խանութի մեջ մի քանի պակաս բան է նկատում` մի զույգ կոշիկ, մի զույգ ոտնաման, երեք զույգ էլ մուճակ: \n«Ո՞վ է գողացել, ո՞վ է գողացել», կասկածը Ծատուրի վրա է ընկնում. խանութի տղին ետևից են ղրկում, բայց Ծատուրը խև՞ է որ գա. գող` սիրտը դող. վեր է կենում մայրը գնում խանութ, ականջը փակում է, բերանը բացում, չլսված բաներ ասում ողորմելի Պետրոսին:\n\nԴրանից հետո էլ Ծատուրին տալիս են մի մահուդի վաճառականի. այնտեղ էլ երկու օր է մնում, նրանից հետո էլ մի բախկալի են տալիս. այնտեղ էլ ինչ ասես գողանում է. գողությունը բռնում են ու դուրս անում: \nԱյսպիսով տարի չանցած մեր Ծատուրը քսան երեսուն տիրոջ մոտ մտնում ու դուրս է գալիս, մի տեղ էլ տիտիկ չի անում: \nԱրդեն մայրը սկսում է տեսնել, որ հանցանքը որդունն է: \nԻ՞նչ անի խեղճը: \nՏղան էլ արդեն տասնհինգից դուրս է եկել, տասնվեցն է մտել. այս էլ ե՞րբ խելքի պիտի գա — միտք է անում մայրը — այդպես երեսի վրա գցել չի լինի, չարին մի ճար պիտի գտնվի: \nԱզգականները հավաքվում են, ով ինչ իմանում է, խելքը կտրածի չափ մի բան է ասում. վերջի վերջո այնպես են մտածում, թե արի այս տղին օտար, հեռու տեղ ղրկենք, որ երես տվող ու մեջք չունենա, գուցե խելքը գլուխը հավաքի. այդպես քանի-քանի օրինակներ են եղել. ասածը արած է, առնում են Ծատուրին Կերչ են ուղարկում մի բազազի մոտ, բայց տարին անցած-չանցած այնտեղից էլ են դուրս անում. համ գող է, գրում են, համ ծույլ է, համ էլ առևտրից բան չի հասկանում: \nՄի քիչ ժամանակ անց մայրը նորից վերցնում Քաթարինաթար85 է ուղարկում. չորս ամսից հետո այնտեղից էլ են ս... անում. գլուխը հաստ է, ասում են, ծույլ է ու համառ, ձեռքն էլ մաքուր չէ: \nՄայրը չի իմանում ինչ անի, քիչ է մնում խևանա կնիկը: \nԼավ է, որ այդ ընթացքում մի թոփթեցի86 է հանդիպում. «Այդ տղին ինձ տվեք, — ասում է, — ես դրան խելքի կբերեմ, մարդ կանեմ, մեր արհեստը առևտրի նման դժվար բան չէ, — ասում է, — ով էլ որ լինի, շուտ գլխի կընկնի»: \nԱռնում է Ծատուրին գյուղ է տանում: \nՃիշտ էլ, գյուղացու արհեստը ինչ շատ խելք մաշելու բան է որ, միայն թե մարդ անկյալ չլինի, դրանից հեշտ բան կա՞ որ. գութանով վարել, ցան ցանել, բերքը հավաքել, կալսել, խոտ հնձել, աթար կտրել — դե՛, այսպիսի բաներ. բայց դու այն տես որ չորս-հինգ ամսից այդ գյուղացին էլ հետ է բերում տղին ու ասում մորը. «Ես բթամիտ շատ էի տեսել, բայց այսպիսին հեչ հանդիպած չէի, այս ավանակը չորս ամսվա մեջ չկարողացավ ճանաչել, թե որն է ցորենը, որն է գարին, գլուխը շա՛տ հաստ է եղել, ես դեռ այդպիսի ցուցանք չէի տեսել, այս առաջին անգամն է, որ տեսնում եմ. ոչ թե վարել չգիտի — իհարկե, որս էլ որ լինի սովորած աշխարհք չենք եկել — նայելով, նայելով սովորել ենք — սովորել էլ չի ուզում, դու իրեն բան ես ասում, նա ճանճ է բռնում. այնպես էլ ծույլ է, որ չգնաս, չզարթնեցնես` մինչև ճաշ կքնի. իսկ ուտելու, յո՛ւհյ, ամենամեծն է, երեք մարդու չափ բան է ուտում. կալ անելիս քիչ էր մնում ձիերի ոտքերի տակը ընկներ, անկարգն է, որ հատը չկա. ա՛ռ, յանկա, որդուդ, չեմ ուզում, գուցե մի ուրիշ արհեստի հարմար լինի, բայց գյուղի գործին պիտանի չի», — ասում է ու գնում: \nՄեր Ծատուրը գյուղին էլ պետք չի գալիս:\n\n\n\n\n\n\nՄայրը մի չոբան ազգական է ունենում. «Արի՛ որդուս չոբանին տամ, ինչ լինի թող լինի», — ասում է ու այդ չոբանին է հանձնում Ծատուրին: \nՉոբանը համաձայնում է, երկու օր հետը ման է ածում ու սովորեցնում. «Որ արևը այստեղ լինի — մատով երկինքն է ցույց տալիս — քաղաքին մոտ կարածացնես տավարը, որ արևը այնտեղ լինի, մի քիչ կքշես, որ դեպի այն կողմը գնա, իբր արևը, տավարը ջրելու կտանես, դեպի վար իջնելու որ լինի, կսկսես կամաց-կամաց դեպի քաղաք քշել»: \nԵս ի՞նչ իմանամ... ինչ որ իր արհեստին հարմար բաներ պետք է, ասում է մարդը ու տավարը հանձնում է Ծատուրին, ինքն էլ մի առ ժամանակով տուն է գնում: \nԵրբ որ չոբանը գնում է, այս Ծատուրը քշելով-քշելով տավարը մինչև Օրթա-օպան է տանում. Օրթա-օպային որ հասնում է. «Արի մի քիչ թիկն տամ», — ասում է ու օպայի շվաք կողմում պառկում է. այդպես էլ պառկած մնում է մինչև մթնելը: \nՏավարը ինքն իրեն արածելով, արածելով ջրի էլ է գնում, ետ էլ է գալիս, զանգերի ժամանակ քաղաք էլ է գալիս, իհարկե, առանց չոբանի տավարը ինչ շնորհք պիտի ունենա, հայվանները, ճիշտ է, քաղաք գալիս են, բայց այն օրը երեսուն-քառասուն կով իրենց տունը չի գնում, որը բազարի տեղն է մնում, որը` փողոցների մեջ, որն էլ բաց բակերն է մտնում, այդպես էլ մնում են, երեք կով էլ բոլորովին կորչում են: \nՄյուս օրը կովերի տերերը թափվում են չոբանի վրա. թե` էս ի՞նչ խաթա բերիր մեր գլխին: \n«Ի՞նչ եմ արել որ», — ասում է մարդը` «էլ ի՞նչ պիտի անեիր, որտե՞ղ են մեր կովերը»: \nՄարդը տեսնում է, որ իրոք կովերը չկան, փողոցե փողոց է ընկնում, արյուն քրտինքի մեջ է ընկնում, հազիվ հազ գտնում է, երեք հատից բացի. այն երեք հատն էլ ո՞վ գիտի, ինչպես են կորել. կամ իրենց ոտքով փախել են, կամ չոմաքների եզների հետ են գնացել, դա էլ մի չլինելու բան չի, գիտե՞ս, կամ հո գողերը գողացել են: \nՈւրեմն հարյուր տասը մանեթ տանկլ-տանկլ համրում է, մարդկանց է տալիս ու ձեռքներից ազատվում ողորմելի չոբանը, ասել է, թե տարվա վաստակը ձեռքից բաց է թողնում:\n\nԳալիս է մեր Ծատուրի գլխին. «Տո՛, այս ի՞նչ խաթայի բերիր ինձ», — ասում է: \n«Ի՞նչ եմ արել որ», — ասում է անշնորհքը: \n«Էլ ի՞նչ պիտի անեիր», — ասում է չոբանը ու ձեռքի մահակով մեկ-երկու զարկում է կռնակին. «Գնա՛ բանիդ, թամբալ շուն, — ասում է, — դու չոբան լինելու արժանի՞ ես որ». ու սկսվում է դրա հայհոյանքը, սկսվում է դրա հայհոյանքը... սիրտը հովացնում է խեղճ մարդը ու գնում բանին:\n\nԷլի մեր Ծատուրը մամայի վզից է կախվում: \nՀիմա ի՞նչ անի ողորմելի կինը, մի բանի էլ պետք չեկավ իր ծաղիկ որդին: \nԲավական ժամանակ պարապ բոշ տանն է մնում ու մորը մուրացածը, արյուն-քրտինքով վաստակածը լոփ-լոփ ուտում է ու ամբողջ օրը անկողնի մեջ ոտքերը երկարացրած աջ կողմից ձախ կողմը, ձախ կողմից աջ կողմն է շուռ տալիս. այսպիսով օրեր, շաբաթներ ու ամիսներ է անցկացնում:\n\nՄի օր, չգիտեմ մայրը ուր է գնում, գնալու ժամանակ տեսնում է մի ռուս մարդ տոպրակը ուսին, ցուպը ձեռքին, գնում-գնում ու կանգնում է. տոպրակը ցած է իջեցնում, մի բան գետնից վերցնում է, մեջը դնում, մի քիչ էլ է գնում, նորից տոպրակը ցած է բերում, էլի մի բան գետնից վերցնում է, մեջն է դնում ու նորից իր ճամփան գնում: \n«Սա ինչ տեսակ բան է», — մտքում ասում է կինը: \nԱրագ-արագ գնում է, ետևից հասնում «փասլյուշի87, — ասում է, — այդ ի՞նչ է ժողովածդ»: \n«Ոսկոր եմ հավաքում», — ասում է մարդը: \n«Գլխի՞դ պիտի զարկես, հարցնում է կինը ծիծաղելով, այդ ի՞նչ հորս ցավն է, որ հավաքում ես, պետքական բա՞ն է որ»:\n\n«Հապա, — ասում է այդ ռուսը, — այս ոսկորը ժողովում եմ ախոռումս, հավաքում, հետո տանում եմ ֆլանին ծախում». «Այդ ո՞ր խևն է ոսկորին փող տալիս», — ասում է կինը. «Հապա՛, ի՛, — ասում է ռուսը, — փութին եռեսուն կոպեկ ո՞վ չի տա որ, միայն բեր»: \n«Օրը քանի՞ հատ բան պիտի գտնես, որ մի փութ բան կարողանաս հավաքել», — ասում է կինը: \n«Ինչո՞ւ, — ասում է մարդը, — օրը չէ՛-չէ՛, 3, 4 փութ միշտ գտնում եմ, այնպես օր է լինում, որ ութը փութ եմ հավաքում — պատահմունքը գիտի, մեծ պասին, սուտ չէ, քիչ է ոսկոր ասած բանդ, բայց սողումի ժամանակ, միայն հավաքել կարողացիր, քսան փութին էլ համաձայն չեմ»:\n\nԿնոջ միտքը իսկույն բան է ընկնում. «Արի, — ասում է մտքում, — որդուս այս արհեստին դնեմ, համ հեշտ բան է, համ հաշիվ չի ուզում, համ խելք չի ուզում, համ գրագիտություն չի ուզում, իսկական ծույլ մարդու արհեստ»: \n«Փասլյուշի, — ասում է, — ինչ վարձ կտաս որդուս, երբ որ մոտդ տամ». «Բողազին նայելուց բացի, — ասում է մարդը, — տարին քառասուն մանեթ կտամ, միայն թե գործին ուշադիր լինի ու օրե օր ջանա ավելի ու ավելի ոսկոր հավաքել»:\n\nՈւրեմն, մյուս օրը, վերցնում է մայրը որդուն ու այդ ոսկոր հավաքողի մոտ բանվոր է տալիս: \nԵրկու օր է անցնում, տղան վայնաչարի ոսկոր է հավաքում ու բերում տիրոջ տունը լցնում: \nԵրրորդ օրը տերը ահագին բան հավաքած գալիս է, Ծատուրին է հանդիպում, տեսնում է, որ դատարկ տոպրակով է քայլում. «Տո՛, ինչո՞ւ տոպրակումդ բան չկա», — ասում է, — մի տես իմ տոպրակը բերնե բերան լիքն է: \n«Քաղաքի մեջ ոսկոր կա՞ որ, բոլորը շները կերել են», — ասում է Ծատուրը: \nՄարդը բարկանում է, պարզ բան է, որ տղան սուտ է ասում: \n«Որ այդպես է, շալակդ առ այս լիքը տոպրակը ու տուն տար, ձեռքիդ դատարկը ինձ տուր», — ասում է մարդը: \nԾատուրը նրան է տալիս իր դատարկ տոպրակը, նրա լիքը ինքն է վերցնում. մարդը գնում է նորից հավաքելու, դա էլ դեպի տուն է գնում: \nՄի քիչ հետո ետ է նայում, տեսնում է, որ տերը աչքից կորավ, մի պատի տակ է մտնում, տոպրակը գետնին դնում, «մի քիչ թիկն տամ», — ասում է ու պառկում ու պառկած տեղը խոռ-խոռ քնում: \nԷլի անցնում է բավական ժամանակ: \nՄեկ էլ տեսնում է մեկը փայտով կտկտացնում է. տղան աչքերը բացում է, ի՞նչ տեսնի, տերը լիքը տոպրակը մեջքին դիմացը կանգնել է. «Տո՛, այստեղ ինչ գործ ունես», — ասում է մարդը: \n«Մի քիչ թիկն էի տվել, հոգնություն էի առնում», — ասում է Ծատուրը:\n\n«Ջվալդ տուն տարա՞ր», — հարցնում է տերը: \n«Չէ՛, հիմա կտանեմ», — ասում է տղան ու չորս կողմն է նայում տոպրակը փնտրելով. ի՛նչ ոսկոր, ի՛նչ ջվալ, արաբաճամփի վրա պատռտած լաթերն են քաշ գալիս: \nՄինչև որ մեր Ծատուրը իր համար անուշ-անուշ քնել էր, թաղի քաղցած շները թափվել են դրա ջվալի վրա, պատառ-պատառ են արել, մեջի ոսկորները որը կերել են, որը առել տարել, ջվալն էլ այնպես են կտրտել, որ ճանաչելու բան չի: \nՏերը բարկանում է, մի լավ գանահարում է Ծատուրին ու վռնդում. «Հայդե, ս... աչքիցս, — ասում է, — դու այս արհեստի համար անպետք ես»:\n\nԾատուրը նորից մամային է գնում: \nԻնչ խոսքս երկարացնեմ. դրանից ջրկիր էլ է դարձնում, հող փորողի էլ է տալիս, բազարի մեջ մանրավաճառություն էլ է անել տալիս, բայց մի բանի էլ պետք չի գալիս մեր Ծատուրը: \nԷլ աշխարհիս երեսին արհեստ չի մնում որ դրան չտան — տղան մեկին էլ հավես ու հասկացողություն չունի, մնում է, որ քարը առնեն, վզին կապեն ու ծովը գցեն: \nՀա՛. այս էլ ասեմ, որ լրիվ լինի մեր Ծատուրի առակը, որովհետև իսկական առակ է այս տղի բանը, մարդու որ ասես` չեն հավատա: \nՄի օր մայրը գնում է աղաների մոտ, ոտքերն է ընկնում, աղաչում է, պաղատում, «Որդուս պահակ դարձրեք», — ասում է: \n«Թող լինի», — ասում են ու տնից քսան կոպեկ վարձ են կապում, այնպես որ` ամիսը երկու մանեթի չափ բան պիտի առներ: \nԲայց առաջին գիշերը գնում է Ծատուրը մի դարպասի տակ պառկում — պառկածն էլ այն է, որ մյուս առավոտն են արթնացնում... այդ գիշեր, թարսի պես, հենց այդ տունը, որի դարպասի տակը որ պառկել է, գողեր են մտնում, տունը դատարկում — երևի միջի ապրողները պահակ ունենք ասել են ու դռները կամ պատուհանները լավ չեն փակել: \nԾատուրի օձիքից բռնում են, չեն պոկվում: \n«Այս ինչպես է եղել, որ, — ասում են, — այսքան ժամանակ պահակ չունեինք, մի փորձանք էլ եղած չէր, այս պահակ բռնած օրը խաթա պիտի գար մեր գլխին» — հասարակ բան չէր:\n\nՄեր Ծատուրին բանտ են դնում և տարի ու կես պահում: \nՆրա հոգն էլ չէ. պատրաստի հաց, պատրաստի ջուր, պատրաստի սենյակ, դրանից էլ լավ ի՞նչ բան կա: \nԱմբողջ օրը ոտքերը նստարանի վրա երկարացրած պառկում է, աջ կողմից ձախ կողմը, ձախ կողմից աջ կողմն է շուռ գալիս, այսպիսով այն տարի ու կեսը, ժամ ու կեսի պես անցնում է մեր Ծատուրի համար: \nՎերջի վերջո դուրս են անում բանտից, մի հատ բռունցքով ծոծրակին խփում են. «Գնա՛ բանիդ, անշնորհք ապուշ», — ասում են ու քշում:\n\nԷլի մամայի վրա է գնում մեր Ծատուրը: \nՄաման էլ, խեղճը, ի՞նչ պիտի անի, Աստծու պատիժն է, ասում է ու նստում մի կողմ: \nՄի օր տղան քնից հանկարծակի զարթնում է. «Մա՛մա, — ասում է, — մի զարմանալի երազ տեսա, — ասում է: \nԵրազիս մեջը տեսա, որ ծոծրակիս մի երկար, կնկա մազ էր բսել, ի՞նչ պիտի լինի այդ»: \nՄայրը միտք է անում, միտք է անում, ֆալ գցել է տալիս, հայելի նայողին է գնում, դուռ-դրացու է հարցնում, վերջի վերջո այսպես միտք են անում. «Երևի Ծատուրի բախտը ժամից է, կամ տիրացու պիտի լինի, կամ տերտեր, որովհետև երկար մազով տղամարդիկ տերտերներն ու տիրացուներն են»: \nՄարդկանց ասածը ասած էր: \nՄյուս օրը առնում է մայրը այդ հիմար Ծատուրին ուղիղ ժամի երեցփոխանի մոտ է տանում. «Վերը Աստված, վարը դու, — ասում է, — որդուս բախտը ժամից է. երազում ծոծրակին երկար մազ է բսել, ֆալը ասում է, թե տերտեր պիտի լինի: \nԴու որ չանես, ո՞վ մեզ պիտի անի այդ լավությունը: \nԵրեցփոխանը հավատով մարդ էր — այդպես երազների, ֆալերի, աչք, ունք խաղալու, ձեռքի ափը քոր գալուն շատ հավատում էր. «Որ այդպես է` այդպես թող լինի», — ասում է: \nԴառնում է տղին ու` «Կարդալ գիտե՞ս», — հարցնում է: \n«Մի ժամանակ գիտեի, բայց…», — ասում է տղան կոտրատվելով: \n«Է՛հ, լավ, — ասում է երեցփոխանը, — իմ կարծիքով, տերտերի, կամ տիրացուի համար կարդալը այնքան էլ պետքական բան չէ…այնքան որ…դե…Ձայնդ ինչպե՞ս է, լա՞վ է»: \nՏղան քթի տակ մռմռում է… «Է՛հ, լավ, այդ հետո կտեսնենք»:\n\nԽոսքս ինչ երկարացնեմ. ժամ մտածն էլ այն է, մեր այդ հիշյալ Ծատուրը, իհարկե, ինչեր չտվող Աստված է, մեռնեմ անունին, բոլորովին ուրիշ մարդ է դառնում: \nՎրան գլուխը նոփ նոր, փորը կուշտ, ամեն հոգու հացի, ամեն կնունքի, հարսանիքի, խնջույքի ու ամենաբարձր մարդկանց հետ է նստում վեր կենում, ուտում, խմում, մի տարի անցնելուց հետո այդ երեցփոխանի ազգից աղջիկ է առնում, տուն տեղ լինում ու մարդու շարք անցնում:\n\nԴրանից հետո աշակերտ է հավաքում, սովորեցնում, տակից էլ ահագին փող է հավաքում: \nԱյսօրվա օրս էլ դե՛, տերտեր պիտի լինի: \nԻնչե՞ր չտվող Աստված է, մեռնեմ զորությանը:\n\nԱփսոս, որ ջահել ժամանակս չգիտեի, որ տերտեր լինելը այսպես հեշտ բան էր, ես էլ որ տերտեր լինեի, ինչո՞վ ուրիշներից պակաս պիտի լինեի: \nԲայց, Աստված տա, որդիս որ մեծանա, մտքումս կա նրան տերտեր անելու, մանավանդ որ տեսնեմ ուսումի կամ առևտրի հավես չունի, որովհետև իմաստուն տերտերի — այդ շատ ստուգված բան է — բախտը միշտ փակ է լինում:\n\nՎԱՐԺԱՊԵՏ\nԱյն օրը մի տարեց ծեր մարդ ներս մտավ, առաջին անգամ տեսած մարդս էր: \nՄուգ կապույտ, կեղտոտ, բռնոթիի հետքերով թաշկինակի մեջ փաթաթած կլոր բան ուներ թևի տակը: \nԲարով-Աստծու բարին:\n\n— Ի՞նչ ես ուզում:\n\n— Քեզ մի խնդիր ունեմ, վարժապետ, — ասաց:\n\n— Ասա՛, տեսնենք ի՞նչ է խնդրածդ, — ասի:\n\nՄեր տեղի սովորությամբ հրամեցեքի չսպասած, մարդը աթոռը քաշեց նստեց ու վաղուցվա բարեկամի պես զրույցի բռնվեց: \nՄենք այդ կողմից շատ հասարակ մարդիկ ենք. մեկ մեկու հետ ցեռեմոն, պատիվ-բան չգիտենք, այլ ռուսի կամ մի ուրիշ օտար մարդու հետ է, որ մեզ շենքով պահել գիտենք. հայի որ հանդիպեցինք, ով կուզի թող լինի, չուզեցած տեղից էլ բերաններիցս գռեհիկ, անկարգ խոսքերը ջրի պես վազում են. մեկս մեկի հետ նստած ելածներս էլ խախոլից էլ վատ է լինում. «Խև՛, ապո՛ւշ, զավզա՛կ, հայ քու…մայրդ-հայրդ այսպես-այնպես», սա մեր ամենօրյա խոսքերն են, մեր զրույցի ու սոյբաթի աղն ու տաքդեղը. իբր թե մենք մեկ մեկի շատ սիրում ենք ու պատիվ ենք տալիս, որովհետև սուտմուտ ցեռեմոններ չենք բանեցնում, մեկ մեկին չենք խաբում, ինչպես որ ներսից մաքուր ենք, այնպես էլ մաքուր դրսից ենք ցույց տալիս... է՛հ, ինչ էլ լինի, խոսքս այս էր, որ այդ ներս մտնող մարդը, առանց հրամեցեք անելու աթոռ վերցրեց նստեց: \nՔեֆս հարցրեց, պապայիս, մամայիս, տիկնոջս, երեխաներիս «ինչ անելները» իմացավ, հեռավորներս լա՞վ են, հանգի՞ստ են, վաղո՞ւց է գիր չեմ առել: \nՊարզ երևում էր, որ մարդը առաջին անգամ հանդիպած էլ որ լիներ, էլի շատ սիրում էր ինձ: \nՍրանից հետո կարո՞ղ ես, կհամարձակվե՞ս ասել, թե մենք հայերս մեկս-մեկիս սրտացավ, բարի-կամեցող չենք:\n\n— Վարժապետ, ես քեզ մի խնդիրքի եմ եկել, — ասաց նորից:\n\nԵս էլ նոր-նորից, ի՞նչ է խնդիրքդ, հարցրի:\n\n— Խնդի՞րքս, — ասաց խոսքը երկարացնելով, — խնդի՞րքս…երկու մատով քթի ծայրը բռնեց, երեսը անկյունին դարձրեց` բոռոզանի88 ձայն հանելով բավականին բռնութոտ քիթը մաքրեց նոր լվացած գետնին: \nՀետո փեշովը քիթը, բեղը սրբեց…\tխնդիրքս, — ասաց, — խնդիրքս այս է. լսել եմ, որ Պետերբուրգի գեներալ եղբայրդ եկել է... այդ չէ, բայց դու գեներալ եղբայր ունե՞ս, ինչ է, լսած չէի:\n\n— Հա, ունեմ, հետո՞, — ասացի սրտնեղությամբ:\n\n— Մեղա, առաջին անգամ եմ լսում, դա ո՞րն է, Իվանուշը չլինի՞:\n\n— Չէ, Իվանուշը չէ, — ասի:\n\n— Հապա ո՞վ է, Ավագը չլինի՞…\n— Չէ, չէ, նա իմ հարազատ եղբայրս չէ, հորեղբորս որդին է:\n\n— Ո՞ր հորեղբորդ, էն մի մեծ Գևորգ հորեղբայր որ ունեիր, նրա որդին չլինի՞...\n— Չէ, — ասի, — տեր Պետրոսինն է:\n\n— Այ մարդ, վերջ տուր, այն Սթառափոլի՞89 տեր Պետրոսի որդին է…տես է, չգիտեի, մեղա, պռավա90, տեր Պետրոս, որդին գեներալ եղավ, հա՞...\nԲարկացա:\n\n— Այ մարդ, արի ինչ որ ասելու ես, ասա, հիմա մե՞զ են դրել ուրիշների գեներալ որդիքը համրելու:\n\nԱսի ու վեր կացա տեղիցս, որ խոսքը կարճ կտրի, բայց հյուրիս վեջն էլ չէր...\n— Այն չէ, բայց, — ասաց հյուրս, — վարժապետ, հրամանքդ սովորություն ունի՞ արաղ խմելու:\n\n— Չէ՛, — ասի, — արաղ էլ չեմ խմում, գինի էլ չեմ խմում, փունջ էլ չեմ խմում:\n\n— Հապա ի՞նչ ես խմում, — հարցրեց:\n\nՍիրտս քիչ էր մնում տրաքեր, բայց էլի ինքս ինձ պահեցի:\n\n— Ի՞նչ պիտի խմեմ, — ասի, — դե, ինչ որ մարդիկ խմում են` չայ, խաֆե:\n\n— Խահվե՞, նիչեվո, այն էլ գեշ չի:\n\n— Ուզում ե՞ս, ինչ է, — հարցրի:\n\nԻնձ պատասխան չտվեց, դռան մոտ որդիս էր կանգնած:\n\n— Տո՛, պստի՛կ, — ասաց որդուս, — գնա յանկային ասա՛, մի-մի գավաթ խահվե թող ղրկի... պատի մոտ հենց նոր մի դեզ կովի թրիք տեսա, երևում է, որ կով ես պահում, կաթի-մաթի փող չես տալիս, տո՛, պստի՛կ, յանկային բարև արա՛, ասա որ Թաթիոս-ան բարև արավ. ասա՛ խահվեն ջրի կաթով չտաս, — ասաց, — ասա` էն հյուրերի համար ամանով հաստ սեր պահած որ ունես, ասա՛, այն ղրկե, — ասաց, — ասա՛, կլսե՞ս, դե գնա՛, այդպես ասա՛ ... խե, խե, խե, խե...\nԱրդեն ժամանակը հասել էր այս անամոթի թևից բռնելու ու դրսի դուռը ցույց տալու, բայց էլի ինքս ինձ պահեցի. ի՞նչ մեղքս պահեմ, հայի լեզվից վախեցա:\n\n— Այդ չէ, բայց, — ասի, — Թաթիոս-ա, դու կարծես մոռացել ես թե ինչի համար ես եկել:\n\n— Չէ՛, ինչի՞ պիտի մոռանամ որ, հեչ էլ մոռացած չեմ, ես քեզ մի խնդիրքի եմ եկել:\n\n— Այս ինչքան ժամանակ է ասում ես, ասում ես, չես ասում, — ասի:\n\n— Առաջ թող խահվեն բերեն, ուրախությամբ կասեմ: \nԱղքատ էլ որ լինեմ, ինչ մեղքս պահեմ, լավ բաներ շատ եմ սիրում... \nԱփսո՛ս, ափսո՛ս զավետենի91 չես արել տանդ գինի կամ արաղ պահելու, դա ի՞նչ հորս ցավն է որ, մի-երկու կոպեկի բան կառնեմ, մի կողմ կդնեմ, գոլաբի անկյունը թող գնա, թող մնա... \nՄարդ ես, աշխարհ է:\n\n— Թաթիոս-ա, քեզ մի ճիշտ բան ասե՞մ, — ասի, — արդեն դանակը ոսկորին էր հասել, — ես շտապով տնից պիտի դուրս գամ, ինչ որ ասելու ես, ասա՛ վերջացրո՛ւ, ես գործի տեր մարդ եմ:\n\n— Է, ի՞նչ այդպես շտապ. գործը քեզանից պիտի փախչի՞, ինչ է. այն գործը երբ էլ որ լինի, կլինի, գործից ազատվել կա՞ որ…\tԱմեն օր գործիդ հետ ես, մի օր էլ իմ հետս եղիր, էլի, ի՞նչ կլինի որ...\n— Այդ ասելիքդ անպայման այսօր պիտի ասես, ուրիշ օր չի՞ լինի, ինչ է, — ասի, — բայց միտքս այսպես էլ. «Մի ես քեզ հիմա գլխիցս ցանեմ, մեկ էլ երեսս որ տեսնես, թող լինի երկուս»: \nԲայց հարամ սատկելու սրիկայի զավակը միտքս հասկացավ:\n\n— Մեկ էլ քեզ ո՞վ պիտի տանը գտնի, հազիվ այսօր թավը գցեցի, այն էլ ուզում ես պոչ խաղացնել. դու գիտե՞ս, քանի օր է ետևիցդ եմ ընկել, առավոտը գալիս եմ, ասում են` «Սապլինի Ակոփջանին է գնացել, նրա երեխաների՞ն ես սովորեցնում, ինչ է, իրիկվա կողմ եմ գալիս, էլի ասում են այնտեղ է գնացել. ժամանակ առ ժամանակ դարպասիդ մոտ կես ժամ իզուր սպասելս էլ է եղել, բայց չէիր երևում, պարզ բան է, որ ուշ ես գալիս…\nՄարդը, վրայից հայտնի է, որ օձիքիցս պոկ գալու միտք չուներ, մի ծայրից զրույցի էր բռնվել ինձ հետ: \nՇատ չարչարվեցի այս բոշբողազին օձիքիցս քանդելու, բայց դուռը չգտա, նա իրեն ուզեցածը արավ, ես իմս չկարողացա անել:\n\nԱյդ ժամանակ խաֆեն էլ առոք-փառոք ներս բերին, փառավոր հաստ սերն էլ, որ անուշ, սիրելի հյուրերիս համար էի պատրաստել, սկուտեղի մեջտեղում էր դրված, կանայք ի՞նչ իմանան, թե եկողը ով է, կարծել են թե անուշ սիրեկան հյուրերիցս մեկն է, այնինչ, եթե որ ատրճանակով էլ դուրս անելու լինես, ատրճանակի ամենավատը պիտի փնտրես այդ տեսակի հյուրի համար:\n\nԵրբ որ ծաղիկ Թաթիոս-ան սկսեց ծանր բարակ, ինչպես որ ինքը ասաց, հաճույքով խաֆեն կում-կում խմել, մեկ էլ տեսնես քթից մի պուտ բռնութիոտ ջուր կաթեց գավաթի մեջ, որ տեսա, քիչ մնաց պիտի փսխեի... ֆը՛յ…փնթի եղածովդ... — ասի մտքիս մեջ, բայց Թաթիոս-այի սկի վեջն էլ չէր, մոր կաթի պես հալալ-հալալ խմեց այդ կապլիով խաֆեն, ու խմելուց հետո կեղտոտ բեղը սկսեց լիզել, լեզվի ծայրը մինչև քթի ծակը հասցնելով...\nՄեր տեղը այս սովորությունն էլ տղամարդոցս մեջ շատ փռված է, ինչ էլ որ չինի, էլի բան է իրեն համար, ջեբի օգուտն է, ջրի-սապոնի շատ փող չի գնա, թե չէ, Աստվածդ կսիրես, — քիթդ մաքրել որ ուզենաս փլաթոքիդ մեջը, քիթ ու պռունկդ սրբել որ ուզենաս, փլաթոքովդ սրբես. դա ինչ հեշտ բա՛ն է, դրան, Աստվածդ կսիրես, ջուր ու սապո՞ն կբավարարի, այդքան գործածելուն փլաթո՞ք կդիմանա, այդ սապոնը, ջուրը, փլաթոքը ձրի՞ է, ինչ է…\tդուն բանիդ նայի՛, մեզ այդպես ցեռեմոններ շատ չի վայելի, անցյալի սովորությունները, եթե միայն դրանք էլ լինեն, ամուր պահենք... \nԱստվածդ կսիրես, խարջներս քանի գնաց շատացավ. մանեթի առած ապրանքը բերում ենք յոթանասունհինգի ենք տալիս, դես ու դեն ընկնելն էլ մեզ օգուտ, դրան փո՞ղ կդիմանա, հա՛, տե՞ս, թևավոր դրոգից հրաժարվեց ֆաեթոն կամ լինեյկա մեջտեղ բերեց, կարո՞ղ ես դու էլ չանել, ուրիշները տասնհինգ-քսան մանեթանոց կառապան են բռնում, գոմում երկու-երեք վարգաձի են պահում, կարո՞ղ ես դու էլ այդպես չանել. ուրիշների կանայք, աղջիկները բուլվար են գնում մուզիկ լսելու-մուզիկն էլ մուզիկ լինի գոնե, Մոսկով որ բակերը մուրալու համար շրջում են, իսկական նրա նման բան — դրա համար էլ կոստյում է պետք նրանց, կարո՞ղ ես դու էլ ետ մնալ մյուսներից, մյուսները…\tա՛յ մարդ, դրա ո՞ր մեկը ասեմ, հիմիկվա ձևերի տեսակները շա՛տ, է՛հ, լավ, նրան էլ փառք, որ գոնե մեր խելոք տղամարդիկ դուռը գտել են սապոնի ու փլաթոքի հաշիվը ամուր բռնելու: \nՈրպեսզի փլաթոքը գրպաններում մաքուր, սոսուն մնա, մեր հնարագետ նախիջևանցին մի ուրիշ ֆանտ էլ է գտել. փսլինքը քաշում է վար թքում. մի քիչ զզվելի բան է, բայց էլի նիչեվո, ջեբի օգուտ է. այդ սովորությունը — ես քեզ ասեմ, դու մարդու չասես — մի քիչ էլ մեր կոտրատվող կանայք էլ ունեն, աշտո՛ժ, նիչեվո, շեն կենա, երևում է, որ տղամարդկանց աշխատանքը, ջանքը ափսոսում են…\n— Հետո՞, — ասի Թաթիոս-ային, երբ որ դատարկ գավաթները ետ տարան, կարծես թե դու մի խնդիրք ունեիր...\n— Հա՛, խնդի՞րքս…\tես քեզ, ջանս, վարժապետ, նեղություն էլ որ լինի, այս բանը պիտի խնդրեմ. գեներալ ախպորդ համար ասում են թե Փեթռեփուրկ92 ամենաբարձր նեվեռսեթները93, երեխաներ է սովորեցնում... այդպե՞ս է, թե չէ...\n— Է, հետո՞, թող այդպես լինի, ի՞նչ ես ուզում ասել:\n\n— Ես էլ մի որդի ունեմ:\n\n— Հետո՞…\n— Կարդալու շատ հավես է. այնքան կարդալու չէ՛, որքան որ գրելու, շարադրելու, ա՛-վե՛-լի՛ է սիրում այդ շան երեսը գրել, — ասաց ու այն պլաթոքով փաթաթած կլոր բանը սկսեց կամաց-կամաց քանդել. մի կողմից քանդում էր, մյուս կողմից ասում.\n— Առավոտից մինչև իրիկուն թուղթը, թանաքամանը, գրիչը, առջևը ճը՛ռ, ճը՛ռ, ճը՜ռ գրում է, գրում է, գրում է ու հետո սկսում է այդ շարադրանքը կարդալ, այնպես անուշ եղանակով է կարդում շան զավակը, որ մարդու հավես է գալիս. մի անգամ արի, մտիկ արա՛, շատ կհավանես:\n\n— Հետո՞, ինչ է գրում, կարո՞ղ եմ մի աչքի անցկացնել որդուդ գրածը:\n\n— Հապա, հապա, դրա համար առել բերել եմ ո՛ւ, այս դաստա թուղթը տե՛ս, — ասաց և իսկապես մեկ դաստա ծայրեծայր գրած թուղթ հանեց, այսքան բանը նրա գրածի հարյուրերորդ մասն է, տանը դեռ շա՛ա՛ա՛տ, բոլոր պահարաններս, դարակներս, նստարանի յաշչիկները բերնե բերան լցված են…\n— Բեր մի նայեմ ի՞նչ բան է դա, — ասի:\n\n— Ա՛ռ, — ասաց, — ու այդ դաստա թուղթը ձեռքս տվեց:\n\nԱռա ու սկսեցի աչքի անցկացնել:\n\nԱռջևի երեսի վրա այսպես էր գրված.\n«Փառավորյալ, օրթնափանյալ, ժամանակյալ\nՔրիստոսի ծառա Թորոս Թոխմախովս ամեն»:\n\nՍրանից բան չհասկացանք: \nՄյուս երեսը դարձրի, դրանից էլ առաջինից ավել բան չհասկացա, այնտեղ էլ այսպես էր գրված.\n«Զժամանակ, զթաքավոր, զբազմամեղ,\nԶքոխքոթա, զփիլիպոս և զառաքյալ,\nԶավետարան զաստվածաշունչ և զնարեկ,\nԶհորթանան, զմկրտյալ և զովանես»...\nՄի քանի երես գցեցի ու հետո այս խոսքերը կարդացի.\nԵվ երես զաստուած, զի քընացյալ է,\nԶձեռին և զոտին համփուրյալ է,\nԶմախթան վերին նա ասացյալ է,\nԶհեթնոց, զվերչնոց նա կործանեալ է,\nՀամփառնամ քառին, վասն մեր մեղուր,\nՕծութեամբ Քրիստոսի և հույժ տանչանաց,\nՄեղա երորթութեանըդ առաչի սեղանին\nՓազմամեղ մարդույս զաթամա որդին...\nՔանի որ ես աչքի էի անցկացնում այս խենթ գրվածքը, հայրը կարծում էր, թե կարդացածս մի զարմանալի բան է, բերանից շողինքը վազելով, աչքերը ջրոտած, ուրախ-ուրախ երեսիս էր նայում, կարծես թե ուզում էր ասել. «Հետո՞, տեսա՞ր, ասածս ճի՞շտ եղավ, ինչպիսի գիտուն որդի ունեմ, սո՞ւտ էի ասում, որ որդիս իմաստուն է»:\n\nԴաֆտարը մի կողմ դրի ու ասի Թաթիոս-ային.\n— Ինչի՞ համար ես այս դաֆտարը բերել ինձ:\n\nՄարդը վախեցավ, հեչ մտքից չէր անցկացնի, որ ես այդպես հարցմունք անել կհամարձակվեմ:\n\n— Հը՞, — ասաց կես հարցնելով, կես զարմանալով:\n\n— Ես քեզ ասում եմ, ի՞նչ պատճառով ես այս դաֆտարը ինձ բերել:\n\n— Չհավանեցի՞ր, ինչ է, — ասաց Թաթիոս-ան, անպատկառ վրաս նայելով, բուի աչքերը այնպես էր կատաղությամբ վրաս տնկել, որ կարծես թե հում-հում ուտել էր ուզում ինձ: \n— Ի՞նչ է, չհավանեցի՞ր, ինչ է, — հարցրեց նորից:\n\n— Այստեղ հավանելու բան կա՞ որ, — ասի:\n\n— Ի՛, ճի՛շտ, — ասաց ծաղրելով, — այդ միշտ ձեր գրածը, շատ գրած բան, լավ է որ չունեք հո — բանի կարգ է լինում, դրանով անուն, պատիվ, չին բան եք առնում, ուրիշներինը բանի կարգ չի լինում…\tինչի՞ց է այդ... որդուս գրածը ինչքան որ տեսնում ես այդքա՞ն է, ինչ է, դու մի արի, ինձ լսիր, պահարաններումս տեղ մնացե՞լ է որ, բոլորը լցրել է խեղճը, դու դեռ չես հավանում…\tես որ այստեղ եկա խեղճս դեռ գրում էր... եթե չես հավատում, իրիկվա կողմ մի զամբյուղ բան որդուս շալակը դնեմ ղրկեմ աչքովդ տե՛ս…\n— Ո՞վ է ասում, ես հավատում եմ, որ որդիդ գրել է ու գրում էլ է, բայց...\n— Որ հավատում ես, լսի՛ր ինձ, մի լավություն արա, եղբորդ գրի, այդ նիվեռսեթ է, ինչ հորս ցավն է, որդուս առնի կամ վարպետ94, կամ վերակացու թող դնի…\tԱյ, այն ժամանակ կիմանանք, որ դուք էլ մարդու ձեռքից եկած լավությունը չեք խնայի...\nՏեսա, որ այս մարդու հետը քաղցրությամբ բան անել չես կարողանա, պետք էլ դրան շիփ-շիտակ բանի էությունը ասել:\n\n— Ես քեզ մի բան պիտի հարցնեմ, — ասի:\n\n— Տեսնենք ի՞նչ պիտի հարցնես, — ասաց Թաթիոս-ան:\n\n— Վաղո՞ւց է որդիդ այդպես բաներ է գրում:\n\n— Յոթը-ութը տարի պիտի լինի իմ կարծիքով, բայց հաստատ միտքս չէ, ի՞նչ է որ:\n\n— Որդիդ որտե՞ղ է սովորել:\n\n— Մի առ ժամանակ Խոնախ95 գնաց-եկավ. այնտեղից քաշեցի հանեցի տիրացու Ասվատուրին տվի` այնտեղ էլ, շատ-շատ, երեք չորս ամիս մնաց ու ձեռ քաշեց վարպետ գնալուց: \nԵս քեզ մի զարմանալի բան ասեմ, որդիս բնութքով կարդալու սեր չուներ. միտքն էլ շատ կուլ էր, բայց ինչ որ որ գիտե, բոլորը իրենից է. Աստծու շնորհքն է. գիրք ասած բանդ հիմա էլ հազվադեպ է կարդում, նրա արհեստը գիշեր-ցերեկ գրել-շարադրելն է. ինչ որ այդ կարդացիր, պահարաններիս, դարակներիս միջի բոլորն էլ, մտքից է հանել: \nՉիմանաս, որ ուրիշների պես կամ սովորած բանն է գրում, կամ` գրքից սերտած բանը, չէ՛, ա-մե-նե-վին. նա ինչ որ գրում է, բոլորն էլ իրեն սոփսնի96 գլխից է գրում. գրում է, գրում է, դադարում է. մի քիչ գրչի ծայրից կրծում է, նորից սկսում է գրել. ա՛յ, այսպես տարօրինակ բա՛ն է որդուս բանը, ես քեզ խաչով, ավետարանով կարող եմ երդում անել, որ որդուս գրածը բոլորը սոփսնի իրեն մտքից է... հապա դու ի՞նչ էիր կարծում: \nԵս քեզ ասում եմ ո՛ւ, այնպես իմաստուն տղա է, որ հազարի գլուխ է:\n\n— Քանի՞ տարեկան է, — հարցրի:\n\n— Որդի՞ս, ասաց Թաթիոս-ան, աչքը առաստաղին դարձրեց ու սկսեց համրել, երբ որ մեծ պասը գա քսանչորսից դուրս կգա, քսանհինգը կմտնի...այդ ինչո՞ւ համար հարցրիր որ:\n\n— Ես իբր թե ուզում էի ասել, թե որդիդ գուցե դեռ փոքր է, աշխատենք աղա Լազարովի վարժարանը խոթելու, որովհետև այնտեղ, լսել եմ, այդ տեսակի ընդունվում են. այնտեղ մի վարժապետ կար, նա էլ, ասում են այդ տեսակի դաֆտարներ դեզերով էր գրում, հիմա, երևի, միտք ունեն տպելու, փող են հավաքում...\n— Մըցցը՛, երբեք, — ասաց Թաթիոս-ան, — որդիս այնպես մեծքիթ է որ, իսկական ինձ է եկել. նա՞ գնա մարդուց բան սովորի, չգնար գոնե... նրա ուզածը այդ չէ ո՛ւ…\tմենք լսել ենք, Փեթռեփուրք, ասում են, մի տուն կա, այն քու աղբորդ նիվեռսեթից ավելի վեր, անունը լեզվիս վրա է, բայց չեմ գտնում, է՛յ, ինչ որ է, թագավոր կայսրի հրամանով այնտեղ բավականին այդպես շարադրող մարդիկ են հավաքվել, չինից, պատվից բացի, որը չորս հազար մանեթ է առնում խազնայից, որը հինգ հազար, ա՛յ, այնտեղ էի ուզում որդուս տեղավորեցնել, որ իրեն ժալովնին97 գիտենար ու գիշեր-ցերեկ իր թուղթին-ղալամին հոգը տաներ... \nԵթե որ լավություն եք ուզում անել, այդտեղը խոթեցեք որդուս, ի՞նչ կլինի, հոգիներիդ վարձք է:\n\nՆոր հասկացա, որ դրանց իշտահը Փեթեռփուրկ կայսերական ճեմարանի վրա է բացվել: \nՈրդին խև է, խև է, բայց հայրն էլ նրանից ավելին չէ՞: \nԱրդեն ժամանակ էր այս բանի վերջը անելու:\n\n— Ես քեզ մի բան ասե՞մ, — ասի, — ճիշտ է, որդիդ Փեթեռփուրկ պիտի ղրկվի, բայց քու ասած տեղդ չկարծես, քաղաքից տասներեք վեռսթ հեռու, մի ուրիշ մեծ տուն կա, գույնը դեղին, դրա համար անունը «Դեղին տուն է». ա՛յ, որդուդ հարմար տեղ. համ ձրի, համ էլ նրան օգտավետ:\n\n— Այնտեղի վճարը քանի՞ է:\n\n— Այնտեղ վճար չկա, որովհետև այնտեղ որդուդ պես հիվանդներին ճար են անում:\n\n\n\n\n\n\n— Որդիս հիվա՞նդ է, ինչ է. խեղճի ոչ մի տեղն էլ չի ցավում, բողկի պես սալլամաթ տղա է...\n— Որդիդ ոչ թե հիվանդ, այլ բոլորովին, ոտից գլուխ խև է...\n— Ի՛, որդիս, Թորո՛սը, Թորո՛սս խև՞ է... \nՍուտ ես ասում, բերանդ բռնվի, դու ինքդ ես խևը...\nՄարդը կատաղեց: \nԲանը նրան հասավ, որ կառապանիս կանչեցի, բոթելով, բոթբոթելով Թաթիոս-ային դարպասից փողոց դուրս գցեցի:\n\nԱյնտեղ էլ մարդու սիրտը չիջավ. բավականին ժողովուրդ հավաքեց գլխին ու ժամ ժամուկես, քֆրեց, անիծեց ինձ:\n\nՎրան անցավ մեկ շաբաթ:\n\nՄի օր հաճույքի համար բազար էի դուրս եկել: \nՀեռվից X-ի ժամի իրիցփոխանը առաջ դուրս եկավ ու ծիծաղելով ասաց.\n— Դու, իբր թե, Թաթիոս-ային որդուն` Թորոսին, խև ես ասե՞լ:\n\n— Հա՛, ասել եմ, ի՛նչ է որ:\n\n— Փամիլըյ98, այդ մարդն էլ որ խև լինի, մեզպեսներին հո բոլորովին շղթայակապ պիտի անել:\n\nՍուս մնացի, բան չասի:\n\n— Այդպես մարդ մենք շատ ունե՞նք որ, փամիլըյ, խեղճը հեչ բան չի սովորել, բայց մտքից այնպես բաներ է հնարում, որ մարդ, փռոսթո, զարմանում մնում է. շարադրությունն էլ, թամամ Նարեկի կամ շարականի ֆասոնով է, խոսքերը բոլորը գրաբար` խրթին, հեչ բան չես հասկանա. միտք բանին բոլորը աստվածաբանական է... \nՉէ՛, ինչո՞ւ մարդու սիրտը ցավեցրել ես որ, փամիլըյ, մարդը իրեն համար աշխատում է, թող գնա, թող գրի, դրանից վնաս չի գա, օգուտ որ չլինի: \nԱյդպիսիներին, որ ռաստ գանք, մենք նույնիսկ պիտի սիրտ տանք, առաջ քաշենք, հացի տեր անենք, ոչ թե անունը խև հանենք, քանֆուզ անենք ողորմելիին... \nԵս նրան իմ ժամի դպրոցի մեջ վարժապետ դրի: \nԱյն առաջվանին, միտքդ է, այն դրսեցիին, էլի, դուրս արի: \nԳիտության կողմից, մեղք առնել չեմ ուզում, նիչեվո, գեշ չէր, լավ էր, ահագին բան գիտեր, բայց այն ազիաթսքի կեղտոտ մանեռը շատ էր գործածում տղաների հետ, քանի որ ուդոբնի վարժապետ չկար, վրայիցս չհասկացողս էի լինում, բայց այս Թորոսին որ հանդիպեցի, իսկույն ֆլան մունդառ սովորությունը պատճառ բերի ու դուրս արի: \nԱյս Թորոսը, դու ինչ կասես, չեղած վարժապետ է: \nԺամից տասներկու մանեթ տալուց բացի, ջեբիցս էլ հինգը մանեթ նվեր էլ եմ տալիս. թող գնա, թող աշխատի խեղճը: \nԱյնպես էլ աշխատում է որ, իրիկուն, ցերեկ ոտքը վարժատնից դուրս չի դնում, ամբողջ օրը այնտեղ է, ավելի դուրս այն եկավ, որ բավական չէ որ ինքը շարադրում է, դեռ աշակերտներին էլ ֆասոնով ռիխմաներ99 է սովորեցրել ու գրել: \nՏղաները գրքերը դուրս են հանել. ուժե գիրք չեն կարդում. ամբողջ օրը ռիխմա են գրում. այսչափ (ձեռքը վար իջեցրեց, պստիկ երեխայի բոյ ուզեց հասկացնել), շան լակոտները Նարեկի ֆասոնով գրաբար ռիխմաներ են գրում... \nՉէ՛, նիչեվո, լավ մարդ է այդ Թորոս վարժապետը: \nԻզուր խեղճի սիրտը ցավեցրել ես...\nԽՆՁՈՐ ԾԱԽՈՂ ԱՍՏՎԱՏՈՒՐԸ\nԽնձոր ծախողների մեջ երևի նկատած կլինեք Ասվատուր-ային: \nԱսվատուր-ան կարճիկ, մի քիչ չոփուռ, հաստ-հաստ, առույգ, մեծահասակ մարդ է, կլինի, գուցե, հիսունհինգ, վաթսուն տարեկան. միշտ հանապազ երեսը ուրախ է, ինչի՞ց է այդ, հեչ չկարողացա իմանալ: \nՄյուսները գանգատվում են` առուտուր չկա, բաններս վատ է, հացը կամ միսը թանկ է, անձրևը չկա, ձուկ չի բռնվում, ժողովրդի մահանան շա՛տ` Աստծու վրա տրտնջալու: \nԲայց ոչ մի օր Ասվատուր-այի բերնից այդպիսի գանգատներ լսած չեմ: \nԿարծես թե վրայից այնքան էլ ուրախ լինելու էլ բան չունի խեղճ մարդը. ապրանք միշտ քիչ է լինում դիմացը, հաքվածն էլ շատ միջակ է. կապույտ նանքայից կապա, հաստ քաթանից վարտիք, գլխին` հնացած մորթե գլխարկ, իր ընկերներից միշտ ցած` ու բարձր չի, բայց ինչո՞ւ աշխարհք արարած քթները կախած է լինում ու Ասվատուր-ան միշտ ուրախ պիտի լինի, ամենևին խելքս հասած չէ: \n«Ասվատուր-ա, — ասում եմ մեկ-մեկ, — բանդ ինչպե՞ս է»: \n«Փառք ստեղծողիս, վատ չէ՛, լավ է», — ասում է: \n«Ասվատուր-ա, այս տարի ձուկը ինչպե՞ս է, որովհետև նա թառանով էլ էր ժամանակ առ ժամանակ առևտուր անում, բո՞լ է, թե՞ չի բռնվում»: \n«Բռնվում է, ինչո՞ւ չպիտի բռնվի, — ասում է Ասվատուր-ան. — իհարկե, մյուս տարիների պես չի՛, բայց, էլի փառք ստեղծողիս, լինում է եղածի չափ, բռնողները ու բազար բերողները դեռ քաղցած մեռած չեն»: \n«Ասվատուր-ա, ասում եմ, այս ի՞նչ պիտի լինի մեր հալը, ցորենը բոլորովին չորանալու վրա է, անձրևի երեսից կարոտ մնացինք, էլի երկու-երեք օր էլ որ լինի ի՞նչ կլինի մեր հալը», — ասում եմ: \n«Ի՛, անձրև եկածը վաղո՞ւց է, ինչ է, — ասում է Ասվատուր-ան, — դեռ գետինը չորացե՞լ է որ. դու հողի երեսը մի նայիր, նրա տակը նայի, տակը պետք եղածի չափ նամություն կա, օրեր չէ, շաբաթ էլ գուցե կբավարարի: \nԲայց դու մի այն կողմը նայի, կարմիր ամպերը տեսնո՞ւմ ես, փառք ստեղծողիս, այսօր չէ` վաղը այնպես տեղատարափ կգա, որ բոլոր բույսերը կես գազ միանգամից բոյ կգցեն. այդ դու ժողովրդի ասածին ի՞նչ ես նայում. ժողովուրդը միշտ տրտնջալ է սիրում»:\n\nԱյսպես տարօրինակ մարդ էր Ասվատուր-ան:\n\nՃիշտ է, Ասվատուր-այի ապրանքը մյուսներից քիչ էր լինում, բայց եղածը միշտ լավն էր լինում, երբ որ օխայի գլխից մի երկու կոպեկ չափսոսացիր` տանձի, խնձորի, ծիրանի, դեղձի, բալի, կեռասի ամենաքաղցրերը, ամենախոշորները, ամենասիրունները, ամենահոտովները տուն կտանեիր:\n\nԱսվատուր-ան սուտ ասել չուներ, երդում էլ մի օր չեմ լսել նրա բերնից:\n\n«Ղրիմի զերտալու100 ունե՞ս», — ասի մի օր: \n«Ունեմ, հապա չունե՞մ»: \n«Քանի՞ է օխան»: \n«Օխան, ջանս, այս տարի մի քիչ թանկ է, այս տարի քիչ են բերում, թե՞ բերք չկա, թե չէ ուրիշ տեղեր են տանում — բայց մեր կողմերը չեն բերում, չգիտեմ ինչից է: \nԲայց դու ինչո՞ւ ես Ղրիմի զերտալուի վրա խոսում, որ Ղրիմ է, ուրեմն այնտեղից եկած ամեն զերտալու լա՞վն է լինում, ինչ է. Ղրիմն էլ գոված ու չգոված տեղեր ունի: \nԵս քեզ իմ բաղչայիս զերտալուն տամ, որ համը բերանդ մնա»: \nԱսաց ու մի շորով փակած արկղից հանեց մի հատ դեղին, թուշը կարմիր, բրդոտ ծիրան. «Այ, զարմանալի զերտալու. դու ծամի-ծամի ու քթիդ միջից շունչդ դուրս տուր, մի տես թե ինչպիսի բուրմունք է»: \nԲերանս տարի այդ ծիրանը, ճիշտ որ շատ քաղցր ու բուրավետ միրգ էր. այդպիսին դեռ հեչ չէի կերել: \n«Ասվատուր-ա, — ասի, — ճի՞շտ սա քու բաղչայիցդ է»: \n«Ինչո՞ւ սուտ պիտի լինի, իհարկե իմ բաղչայից է»: \n«Դու իսկապե՞ս բաղչա ունես», ասի զարմանալով: \n«Հապա չունե՞մ, ասաց, փոքրիկ բաղչա է, բայց հողը լավն է, դրա համար էլ միրգը ընտիրն է լինում, ջուրն էլ չեմ խնայում, աշնանն ու գարնանն էլ կարողացածիս վրան աշխատանք եմ թափում»: \n«Որ այդպես է, մի անգամ գամ, էլի», ասի: \n«Գլխիս վրա, ասաց, մի անգամ չէ՛, միշտ էլ արի, նստենք, մեզ համար աղայավարի չայ խմենք իրիկվա հովին. այդ արանքում էլ քեզ ինչ ասես բաղչայի բանից կսովորեցնեմ էլ»:\n\n«Որ այդպես է, տուր այդ քո բաղչայիդ ծիրանից երկու օխա երեխաներին տանեմ»: \n«Ինչո՞ւ չէ, տամ. թող բերանները համ տեսնի: \nԱյն չէ, բայց դու աղջիկ ունե՞ս», — հարցրեց Ասվատուր-ան: \n«Ունեմ, — ասի, — ի՞նչ է որ», — ու զարմանալով երեսին նայեցի: \n«Հե՛չ, այնպես հարցրի, սա էլ տար աղջկանդ, թող մի ջրով բաժակի մեջ դնի»: \nԱսաց ու ձեռքս մի մեծ ծաղկի փունջ տվեց: \n«Որտեղի՞ց ես առել այս սքանչելի ծաղիկները», — ասի ու քթիս մոտեցրի: \n«Բաղչայիցս էլի՛», — ասաց: \n«Դու ծաղիկ էլ ես սիրո՞ւմ, ինչ է», — ասի զարմանալով, որովհետև մեր տեղը մրգի ծառեր սիրողներ շատ են, բայց ծաղիկը շատ հազվագյուտ է, այն էլ թաք-թաք հարուստներն են. աշխատավոր մարդու ծաղկի սեր ունենալը դեռ հեչ լսած չէի: \n«Հապա չե՞մ սիրում, — ասաց, — ծաղիկ ասած բանդ ես այնպես եմ սիրում որ, մեկ-մեկ մանեթ չեմ ափսոսում ու ծաղկի մի արմատի համար տալիս եմ. ծաղիկների լավը որ ուզում ես, իմ բաղչայի մեջ կգտնես»:\n\nՓնջով ծաղիկը, սուտ չասեմ, երբ որ մի բան հասկացողի ցույց տայիր իրեք մանեթ կարժեցներ: \nԻ՞նչ տեսակ ծաղիկ ասես որ չկար մեջը, համ հոտովը, համ գեղեցիկը, համ երկու տարվա, համ էլ շատ տարվա, ինչ սիրտդ ուզում է: \nԱփսոս որ անունները չգիտեի:\n\nԵրբ որ տուն տարա այդ գնած ծիրաններս ու նվեր ստացած ծաղիկները, մերոնք զարմացած մնացին. այդպես միրգ էլ տեսած չէին, այդպես ծաղիկներ էլ: \nՄիտքս դրի, վաղը իրիկվա զանգերի ժամանակ անպայման էլի բազար գնալ, Ասվատուր-ային առնել ու ուղիղ նրա բաղչան գնալ:\n\nԱյդպես էլ արի: \nԶանգերի ժամանակ բազար դուրս եկա. թաք-թուք մարդիկ էին պտտվում ածուխով արաբաների մոտերը: \nՄիրգ ծախողները խոռ-խոռ քնած էին, որը ապրանքների մոտ, որը խանութների մեջ, որն էլ արաբաների տակը: \nՎաղուց անձրև չեկած լինելով` փոշին այնպես շատ էր, որ մարդու մինչև կոճն էր հասնում, կարծես թե գետնի վրա չորացնելու համար փռված ցորենի մեջ ես քայլում:\n\nԵղանակը տո՛թ, չորացրած թառանի հոտն էլ այնպես էր փռվել բազարի մեջ, որ մարդ զզվում էր, քիչ էր մնում սիրտ ետ տար: \nԱսվատուր-ան էլ պարապ-բոշ նստած թիակի վրա րոպեն մեկ հորանջում էր ու բերանը խաչ էր հանում (որ սատանան ներս չմտնի): \n«Բարի իրիկուն (արդեն զանգերը զարկում էին), Ասվատուր-ա, ինչպե՞ս ես, առևտուրդ ինչպես է»: \n«Փա՛ռք ստեղծողիս, լավ է, վատ չէ՛»: \n«Շատ ծախեցի՞ր», — ասի: \n«Չէ՛, իրեք օխա զերտալու եմ ծախել, երեսուն հատ էլ` թառան»: \n«Դա քիչ բան է ո՛ւ, ասի, դրա համար փառք ստեղծողիսը ո՞րն է»: \n«Ի՛, զգուշ մնա, ասաց մարդը վախենալով, հապա որ հեչ չծախեի, դրա հետ ինչպես ես: \nԶգույշ մնա, մեկ էլ այդպես խոսք բերանիցդ չհանես. Աստծու վրա տրտնջալս ո՞րն է: \nՀեչ օրը օրին կգա՞ այդ, Աստված կսիրես, մի ձեռքի մատները անգամ մի չափով չեն, մեկը մեծ է, մեկը փոքր է, դու Աստծու օրերը ուզում ես, որ մե՞կ լինեն, այդ ամեն օր հաջողություն, հաջողություն որ լինի, աղոթքն էլ կմոռանանք, Աստված էլ կմոռանանք, հեչ այդպես բա՞ն կլինի»:\n\n«Լավ, լավ, ասի մարդու խոսքը կտրելով, ես հանաք արի: \nԱյն չէ, բայց գիտե՞ս ինչի եմ եկել, եկել եմ քեզ վերցնելու, որ ինձ տանես բաղչադ ցույց տաս, որովհետև երեկ շատ գովեցիր»: \n«Ես գովե՞լ եմ որ, ասաց մարդը կարմրելով, ես ասի, թե որ գաս, գլխիս վրա եկած կլինես, բայց բաղչաս չեմ գովել, մեր բաղչան ի՞նչ բաղչա է որ, դու մի անգամ իմ պապայինը տեսնեիր, ա՛յ գովելու բաղչան նա էր, իմս ի՞նչ է որ, նրա ութերորդ մասն էլ չկա: \nԷ՛հ, եթե գնալու ենք, գնանք, մուշտարիի ժամանակը անցավ, մինչև այս ժամանակը որ չկան, սրանից հետո հեչ չեն գա»:\n\nՄի րոպեում հավաքեց շարքի վրայից ապրանքները (ինչ ասես` պտուղներ, չոր միրգ, չորացած թառան, սոխ, սխտոր, ու ծաղկի սերմեր), մի մեծ պահարանի մեջ դրեց, օղակներից կողպեքը անցկացրեց կողպեց, երեսը խաչ հանեց ու ճամփա ընկանք:\n\nՀամբարձումի թաղում էր ապրում Ասվատուր-ան, տունը փողոցի վրա չէր բացվում, բակի մեջ էր, բակ էլ որ ասում եմ, բակ չկարծեք, ամբողջ բակը բաղչա էր. այնպես որ տունը չորս կողմից փաթաթված էր ծառերով: \nԻնչպես ասի, դուրսը շոգ, փոշի ու տոթ էր, բայց Ասվատուր-այի բակը մտած-չմտած, կարծես թե ամառ ժամանակ ջրի մեջ մտածի պես եղա, այնպես հով էր. մեջն էլ այնպես մաքուր ու սոսուն էր որ, իսկույն կարծեցի թե դիմացս կանգնածը հայ չի, և որ մի գերմանացի է, որովհետև միշտ մաքրությունը ես գերմանացու մոտ եմ տեսել:\n\n«Է՛յ, Մա՛րթա, կանչեց Ասվատուր-ան, սամովար դի՛ր, էն անկյունի տանձի ծառի տակն էլ խալի փռի՛, մենք այնտեղ չայ ենք խմելու»:\n\nՀիմա ես ձեզ ասեմ ինչպիսի բաղչա էր Ասվատուր-այի բաղչան: \nԲակի մեջտեղը շինված էր նրա փոքրիկ տունը. մի կողմից տան պատշգամբից դեպի պատը, պատը մյուս կողմից, էլի այն պատշգամբից դեպի ջրհորը ցանկապատած էր. այսպիսով տունը ամեն կողմից փաթաթված էր պարտեզով. շրջապատի մեջ թողնված էր մի փոքրիկ բակ, այն էլ տասնհինգ-քսան տեղ մրգի հսկայական ծառեր կային, ցանկապատի եզերքով, բակի մեջտեղը ու մի քանի ուրիշ տեղեր տախտակներով կտրած էր ու մեջը ծաղիկներ էին ցանած, այնպես որ, որտեղ էլ նայեիր, աչքդ ծառ ու բույս էր տեսնում, ու տունը կարծես թե կորել էր կանաչ տերևների մեջ: \nՆախիջևանի մեջ հեչ այդպիսի բան չէի պատկերացնի:\n\nՇատ հավանեցի, որովհետև ես ինքս էլ բաղչայի սիրահար եմ: \n«Լավ բաղչա ես ունեցել», — ասի Ասվատուր-ային: \n«Մեր տեղն էլ որ բաղչա չունենաս, բոլորովին կորչելու մարդ ես, — ասաց Ասվատուր-ան, — քանի որ միայն չորս ամիսը ներսը չպիտի ապրես, մնացած ութ ամիսը ներսը ապրե՞լ կլինի որ. ճանճն էլ է այնտեղ, լուն ու փայտոջիլն էլ է այնտեղ, ներսը շունչ կարո՞ղ ես որ առնես: \nԴու մի պապայիս բաղչան տեսնեիր, սա նրա դիմացը ի՞նչ է որ. պապայիս բաղչան ութ շուպաղա տեղի վրա էր. այնպես տարի եղել է, որ մինչև ութը հարյուր մանեթի ծախել է երեսը, միայն վարդից ու զամբախից (առաջները վարդի ու զամբախի մուրաբաները գովական մուրաբաներ էին) հարյուր մանեթներ է առել: \nԽեղճ մարդը յոթը տարի ցավ քաշեց, հետո վեր չկացավ (այդպես էլ մեռավ). մամաս շուպաղա-շուպաղա սկսեց ծախսել ու երբ որ պապաս դու շատ ապրես եղավ` այսքան բան մնաց ինձ: \nԱռնողներն էլ ծառի հարգը չգիտեին, կացնի տակը հրաշալի ծառերը կյումփ-կյումփ ցած ընկան. այն վարդերը, զամբախները ու հազար տեսակ ծաղիկներն էլ կովերը, հորթերը ու խոզերը կերան. քանի որ հիշում եմ, սրտիցս արյուն է կաթում: \nՀեչ մրգի ծառը կկտրե՞ն. դա հո մարդ մեռցնելու պես բան է: \nՄրգի ծառը տասնհինգ տարի հետո անպետք բան էր համարվում. մեր ծախած տեղերի վրա ծառեր կային, որ 25-ական տարեկան էին ու ամեն մի ծառը ամենաքիչը յոթը փութ տանձ ու խնձոր էր տալիս: \nԱփսո՛ս, հազար ափսո՛ս, շատ տեսակ մրգեր ոչնչացան: \nՊապաս ի բնե բաղչայի բանը լավ էր հասկանում: \nՆա լավ մրգերի տեղն էլ գիտեր: \nՄերոնք կարծում են թե մրգի տեղը Ղրիմն է. այնինչ այն մեռելի միս ուտողների տեղն են լավ101, տեսակավոր մրգերը: \nՊապաս, Աստված ողորմի հոգուն, միշտ պատվիրում էր այդ մեռելի միս ուտողներին, որ գալու որ լինեն լավ խնձորի ու տանձի տնկերը աշնան ժամանակ քարթոֆիլի մեջը խոթեն ու բերեն. բայց բալի, կեռասի, ծիրանի, դեղձի, եղևնու, սալորի տնկերը չէր ուզում, այլ կորիզները, ու ապսպրում էր, որ ամենալավերից ընտրեն բերեն. նա էլ որ չլիներ, պատվիրում էր, որ եթե մի լավ, զարմանալի միրգ տեսնեն, այս ծառի տունկը ուղարկեն, այն մրգի կորիզը. ինքն էլ նրանց համար ինչ ասես լավություն էր անում: \nՎաղուցվանից նկատված է, որ դրսից եկած մրգի ծառը մեր հողի վրա կամ չորանում է, կամ մրգի համը փոխում. քանի գնում, թոռոմում է, բարակում է, բույրը կորցնում. մի խոսքով անպետք բան է դառնում: \nԲայց կորիզից առաջացածը համ ծառն է ամուր ու աճուն լինում, համ էլ միրգը իր բույր ու համը չի կորցնում, համ միրգն է շատ լինում, այնքան որ մի քիչ մանր է լինում. բայց դրա ճարն էլ էր գտել պապաս: \nԾառի համար փոսը լայն ու խորունկ էր փորում, ամենաքիչը 21/2 գազ, տեղի հողը դուրս էր թափում, դրա մեջը լցնում էր թռչունի, մարդու ու կովի աթար ու մի լավ հողով խառնում էր ու այդ փոսը մնում էր տարի, տարի ու կես: \nԺամանակով այդ աթարի վատ հոտն էլ գնում, միջի կեղտն էլ էր վերջանում, դառնում էր անարատ սև հող. հենց այդ ժամանակ էլ տնկում էր ծառը, կամ դնում էր կորիզը:\n\nԲայց միրգն էլ ինչ միրգ էր լինում, միրգ չէր, իսկական մուրաբա, այնպես մարխոշ ու քաղցր: \nԱյս ծառերս, ինչքան որ տեսնում ես, բոլորը այդ տեսակ հողի մեջ են. մի աստվածածնի օրերին քեզ տանձեր ցույց տամ որ, ահա այս չափ, ամեն մեկը ֆունտ ու կես, խնձորներ ունեմ, որ մի պստլիկ ձմերուկի չափ, երկուսը մի ձեռքով չես բռնի — այնպես խոշոր, համն էլ` շաքար: \nՊոզտրղան ունեմ, որ մեղրի պես գդալով պիտի հանես: \nԱյստե՛ղ եկ, այստե՛ղ, դու մի այս ծիրա՛նը տես, պոկի կե՛ր, մի՛ վախենա, շատ կա, փառք ստեղծողիս, այս տարի միրգը քիչ չէ. իհարկե անցած տարվա պես չի, անցած տարի, ինչքան որ ասես մի ծառը, ամենաքիչը երեքական փութ տվին»:\n\nԻսկապես որ, այդպես խոշոր ծիրան դեռ չէի տեսել — իսկական բռունցքիս չափ — հեռվից, սուր հոտը քթիս էր զարկում, համը անո՛ւշ, բույրն էլ ժամերով բերանիցս չէր գնում:\n\n«Այս ապրանքդ ինչո՞ւ բազար չես հանում», — ասի: \n«Ա՛յ մարդ, սրա հասկացողը կա՞ որ. մեր ժողովրդին համ շատ պիտի տաս, համ` էժան. դու ինքդ ասա, ինչպես ղմշեմ այս չգտնվելիք, քահրիբարի պես բանը օխան տասնութ կոպեկի տալ, այս բանը Մոսկոֆ որ կարողանաս հասցնել, գուցե մի հատը 30 կոպեկով առնող գտնվի»: \nՄարդու ասածը սուտ չէր. Մոսկոֆ ես ինքս գնել եմ հատը հիսուն կոպեկի, բայց սրա դիմացը իսկական կաղամբ: \n«Հապա ո՞ւմ ես ծախում», — ասի: \n«Ռոստով մի քանի հարուստ ռուսներ կան, նրանք են մեկ-մեկ գալիս առնում, այդ էլ չեղավ` թոռներս են ուտում, անուշ իրենց, ո՞ւր է թե հասկանային, ինչո՞ւ բազար պիտի չհանեի որ:\n\nԵղբայր, բերանները որ համ չունեն, ես ի՞նչ անեմ, նրանց համար կամ լոբիի կտոր, կամ դառը ծիրան է եղել, կամ սա, բոլորը մեկ է, միայն շատ տուր, միայն էժան տուր. ասում եմ, էլի տեղը դեռ լավ ապրանքի, ջանքի հարգը իմացող չկա, այս որ ասում եմ, միայն մրգի համար չէ՛, ամեն բանի համար էլ այդպես է: \nԴու այս վարդին նայի, ասաց ու մի վարդ պոկեց ձեռքս տվեց, մի մեծությանը նայի ու մի հոտ քաշի»: \nՃիշտ որ, վարդը երկու բռիս չափ էր ու այդպես հոտոտ վարդ դեռ տեսած չէի: \n«Այս վարդի արմատից որ տաս ինձ, ինչքան ուզես կվճարեմ»: \n«Ցավդ տանի, ինչո՞ւ չէ, դրա համար փող պե՞տք է որ: \nԲայց այն էլ իմացիր, որ քու բաղչայիդ մեջ այսպես խոշոր ու հոտավետ վարդ չես պոկի, որովհետև քու հողդ էլ այն հողը չի՛, որ վրայի բուսած վարդին այս հոտը տա: \nԻմ վարդերի տակի հողը տարիներով է պատրաստած, այն էլ իր ձևը ունի»: \n«Վարդի համա՞ր էլ այդ աթարով հողն է պետք, ինչ է», — ասի ծիծաղելով: \n«Հապա ի՞նչ գիտեիր», — ասաց Ասվատուր աղան, — այն ու դեռ շատ էլ սապոնաջուր. մեր տեղի ժողովուրդը լվացքի ջուրը կամ բակն է լցնում, կամ փողոցը ու ցեխից ու հոտից չգիտես ինչ անես. այնինչ ամեն մարդ բակում վարդի ծառ ունենար ու տակը որ թափեր համ այսպիսի կեղտոտություն չէր լինի քաղաքներումս, համ էլ վարդի հոտը աշխարհք կփռվեր: \nԱսում եմ, ասում` լսող չկա: \nԴու գիտե՞ս սա ինչ ծաղիկ է», — ասաց ու ձեռքս մի չքնաղ տեսքով ճերմակ ծաղիկ տվեց: \n«Մի հոտ քաշի»:\n\nՀոտ քաշեցի ու բերանս բաց մնաց — օրիս մեջ դեռ այդպես հոտավետ բան չէի տեսած, վարդի հոտը որտե՞ղ է մնում:\n\n«Սա ի՞նչ ծաղիկ է», հարցրի: \n«Դրան նարգիզ են ասում», — ասաց: \n«Ի՛, ասի, նարգիզը ճերմա՞կ է լինում, ինչ է, կարծես թե դեղին է լինում»: \n«Չէ՛, — ասաց, այն քու իմացածդ նարգիզ չի, հայերեն չգիտեմ ինչ են ասում, ռուսը նրան նայաթքի է ասում, նա վայրի, հոտած ծաղիկ է. մի անգամ որ բաղչադ մտցրիր, մեկ էլ ձեռքից չես պրծնի, բսնում է, բսնում է, հետո էլ թոռոմում ու անհաշիվ սերմ է ցած թափում. ու այդ սերմերը անձրևից հետո նորից բսնում են. թո՛ղ դրան, անշահ, աներես բան է. նա ի՞նչ հորս ցավի նարգիզն է. նարգիզն, ա՛յ, այս է: \nՍա սերմ չի ունենում, սրա սողանը պիտի գտնես ու տնկես, մյուս տարի այս ծաղիկը դուրս է գալիս, ամեն մի սողանը մի հատ ծաղիկ է տալիս, շատ քիչ` երկու. ինքն էլ շատ քնքուշ բան է. հասարակ հողի մեջ չի բսնի, բսնի էլ այն հոտը ու ծաղիկը չի ունենա. մի քիչ էլ այն կողմ գնացինք, մի հատ ծաղիկ էլի քաղեց. «Սա էլ գիտե՞ս ինչ ծաղիկ է», — ասաց ու ծիծաղելով երեսս նայեց: \n«Ծառից որ պոկած լինեիր յասաման է կասեի», — ասի: \n«Յասամանը այսպե՞ս է լինում, — ասաց, — դու մի հոտ քաշի»: \nՀոտ արի, դա էլ մի ուրիշ հոտ ուներ, գուցե նարգիզից էլ լավ: \n«Սա ի՞նչ է, — ասի»: \n«Պապան դրան հորուտ-մորուտ էր ասում, — ասաց, — բայց մեր տեղի բառով դրա անունը չգիտեմ ինչպես են ասում, ռուսը հիացինթ է ասում. դա էլ սերմ չունի, սողանից է բսնում, մեռելի միս ուտողի մեկը, պապային ասածին, նվեր է բերել հայի կողմերից. ասածներից այնպես է դուրս գալիս, որ այնտեղի դաշտի ծաղիկ է, երբ որ օրերը գալիս են, ամբողջ աշխարհը փռվում է այս ու այսպես ծաղիկների հոտով: \nՀապա այս երկուսը ի՞նչ ծաղիկներ են», — ասաց ու ձեռքս մի կարմիր ու մի դեղին ծաղիկ տվեց. հոտ քաշեցի, մի քիչ սպասեցի, մտքիս մեջը տվի, թե արդյոք ինչի հոտ է, վերջը ասի. «Գույնը որ ճերմակ լիներ, զամբախ կասեի, բայց գույնը զամբախի չի»: \n«Հա՛, գտար, — ասաց, — երկուսն էլ զամբախ են, մեկը կարմիր զամբախ է, մյուսը` դեղին, այս դեղինն այն կողմի հայերը ոսկի մանուշակ են ասում. այս երկուսն էլ Աննա102 քաղաքի դաշտերից է բերված: \nՍուրբ Կարապետ գնացողներն են բերել: \nԲա այս ի՞նչ ծաղիկ է», — ասաց ու ձեռքս մի գեղեցիկ ծաղիկ տվեց, բայց հոտը լավը չէր: \n«Չգիտեմ, — ասի, — առաջին անգամն է տեսածս», — ասի: \nԶարմանալի գեղեցիկ բան էր, գույնը բաց կարմիր ու կերպարանքը իսկական թագավորի գլխին դրած թագ: \n«Ինչ սիրուն բան է. ասի, — թագավորի ձեռքը տաս, չի ամաչի բռնելու»: \n«Հա՛, այդ էլ գտար, — ասաց, — դրան երկու անուն ունի, մեկը սուրմկան են ասում, մյուսը Տրդատի թագ. դրա սողանն էլ մեկը նվերով ղրկել է Վան անունով հայ քաղաքի դաշտերից: \nՀապա այս ի՞նչ ծաղիկ է, — ասաց ու ձեռքս տվեց մի ծաղիկ, որ շատ նման էր մանր-մանր զանգերի, գույնը ձյան պես սպիտակ էր, հոտն էլ շատ անուշ»: \n«Սա էլ չգիտեմ», — ասի: \n«Սա էլ մի դրացի հաջիմամա ունեի, նա է բերել Երուսաղեմի դաշտից, դրա անունը հովտաց շուշան են ասում. Ռասեյ էլ սրանից շատ կա, բայց այսպես լավը չկա, սա ուրիշ տեսակի բան է: \nԲա սա՞ ինչ ծաղիկ է», — ասաց ու ձեռքս տվեց մի փունջ կլոր տերևներով ու մեջը մանր մոռ գույն ծաղիկներ: \nՍրա հոտն էլ շատ անուշ էր, բայց ուրիշ տեսակ: \n«Չգիտեմ, — ասի, — բայց շատ լավ հոտ ունի»: \n«Սրա սերմը ղրկված է Երուսաղեմից. դրան մանուշակ են ասում. տաճիկը մենեշմե է ասում: \nՍրա շատ տեսակներ կա, ահա քեզ ոսկի մանուշակ», — ասաց ու պոկեց մուգ դեղին ծաղիկ, ճիշտ որ երկուսի հոտը մեկը մեկին մի քիչ նման էր, բայց տերևները տարբեր էին, ոսկի մանուշակի տերևը երկարուկ էր, մյուսինը` կըփ-կլոր: \nՄի քիչ էլ որ այն կողմ գնացինք, մի հատ պստիկ ծառից պոկեց փնջով սպիտակ ծաղիկ և ձեռքս տվեց. «Հապա իմացիր սա ի՞նչ ծաղիկ է», — ասաց: \nՀոտ արի, սա էլ շատ հոտավետ ծաղիկ էր, բայց անունը չգիտեի. «Դրան հայերեն յասաման են ասում, բայց սա էլ ղզլբաշի հողից է բերած մի խամխալաթա գնող մարդ դիտմամբ քոքով-մոքով բերել է հորս համար: \nԴե իմացիր հորս հավեսը: \nԻհարկե, ինքն էլ մի բանի պետք է եկել, որ մարդը նրա համար ջանք է արել, բերել: \nՀե՞շտ բան է, խուրջինի մեջ, ուրիշի համար, վրան դողալով, նշան դնել ու բերել: \nԱյն ժամանակները, հո գիտես, մերոնք Կափկազ միշտ ձիով էին գնում գալիս»: \nՄի քիչ էլ այն կողմ որ գնացինք մի եղրևանու գույնով մանր ծաղիկներ պոկեց. «Հապա այս հավանո՞ւմ ես»: \nՀոտ-հոտ արի, դա էլ շատ հոտոտ բան էր, բայց էլի անունը չգիտեի, այս օրիս մեջ տեսած էլ չէի: \n«Զարմանալի հոտ ունի, — ասի, — բայց անունը չգիտեմ ինչպես է»: \n«Դրան պապաս արևաքեմ էր ասում. ինքս էլ չգիտեմ ինչ ծաղիկ է, բայց ձմեռը ներս պիտի բերես, թե չէ կսառի, ցուրտ չի սիրում. սա էլ հայի կողմերում Ալաշկերտ անունով մի քաղաք կա, այնտեղից մի մարդ է ուղարկել, բայց հաստատ չգիտեմ սերմն էր ղրկել, թե` արմատը, այնքանը գիտեմ, որ դրան սերմից աճեցնել կարելի է, մյուս սողանների պես չի»: \nՄի քիչ էլ առաջ որ գնացինք, առջևս մի նախշուն խալիչայի պես բան փռվեց գետինը — մի զարմանալի բան էր. գետնի վրա հազար ու հազար տարբեր-տարբեր, ծաղիկներ էին բսած` կարմիր, սպիտակ, նախշուն, մոռ, կապույտ, դեղին, ո՞ր տեսակը սիրտդ կուզի: \n«Սա ի՞նչ բան է», — ասի: \n«Սա էլ, — ասաց Ասվատուր-ան լալաներ են: \nՀայի կողմերը մի տեղից, Ծաղկաձոր են ասում, այնտեղից մի ճանաչված վարդապետ պապայիս է ղրկել սրա սողանները, սրանք մյուսների պես հոտ չունեն, բայց երբ որ բացվում են, զարմանալի տեսք ունեն»:\n\n«Ասվատուր-ա, — ասի, — էս դու սողան, սողան որ ասում ես, ի՞նչ ասել է սողանը»: \n«Հապա, — ասաց Ասվատուր-ան, — պիտի իմանաս, որ ծաղիկ կա, որ սերմ չունի, բայց արմատ ունի ու որովհետև այդ արմատը ուրիշ արմատների չի նմանում, այլ սոխի, կամ սխտորի կերպարանք ունի, դրա համար դրսեցի հայերը սողան են ասում, սոխ ասել չի լինի, քանի որ սոխ ուրիշ բան կհասկացվի, սոխը, սովորաբար կերակուրի մեջ են ուտում, սողանը, դա ծաղիկների արմատն է: \nԱյ, զամբախը, լալան, նարգիզը, հովտաց շուշանը, ոսկի ու կարմիր շուշանը, հորուտ-մորուտը, Տրդատի թագը, էլի մի քանիսը` սողան ունեն ու սողանից են առաջանում ու շատանում, մյուսներինը սերմ է, բայց, սերմից բացի, նրանց արմատն էլ է շատանում, խոսքի վրա ալ տերևը, նունեն, մանուշակը, յասամանը և ուրիշները»:\n\nԱրևն էլ արդեն մայր մտնելու վրա էր. ծաղիկները սկսել էին հոտը չորս կողմը փռել. զամբախի, նարգիզի ու հորուտ-մորուտի բույրը քանի գնում ավելի ու ավելի շատանում ու վարդի հոտի հետ խառնած կարծես թե քթիդ տակը շշով անուշահոտություն բռնած լինեին, մարդ շշմում էր:\n\nԼսել էի, որ հարուստների ապրելաձևը արքայության պես բան է, բայց մի խնձոր ծախողին, այսպիսի արքայության մեջ տեսնելը` չհավատալու բան էր: \nԴու մի ասի, որ միշտ խևը ու ծույլը իրեն օրը դժոխքի օր է դարձնում. մարդ ջանքը որ մի քիչ չխնայի, ամեն տեղ էլ իրեն համար մի բախտ կգտնի:\n\nԴեռ շատ ծաղիկների անուն տվեց, բայց ո՞ր մեկը միտքս պահեմ, մոռացա գնաց: \nԻրեն ասելով, բաղչայի ծառերը ու ծաղիկները, բոլորն էլ հայ հողից բերած սողանից, արմատից ու սերմից էին:\n\nՀիմա ես միտք եմ անում, թե երբ որ այստեղ այսպես են, իրենց տեղը ինչպես պիտի լինեն: \nԱսում են էլ, հայ հողի վրա է եղել դրախտը, չհավատալու չի, կարծես:\n\nԿեռասը արդեն հասել էր, բալն էլ հասնելու վրա էր, սալորները, տանձերը, խնձորները դեռ խակ էին, բայց բավական խոշորացել էին, հիմիկվանից երևում էր, որ եթե որ հասնեին, ինչ անթիքա բան պիտի լինեին. իրեն ասածին որ նայեիր այս տարի բերքի տարի չէր, բայց որ ինձ հարցնեն, շատից էլ շատ էր միրգը, ասել է, ազնվացեղ ծառեր էին, հողն էլ իմանալով էր այնտեղ բերված:\n\nԱյդ ընթացքում էլ հիշյալ զինճիրմեի տակը խալին փռել էին, մի քիչ էլ հեռու ծառերի տակ կրակ էին վառել, երկու շամփուր միսն էլ պատրաստ դրված էր. թեյ խմելու որ նստեցինք, շամփուրներն էլ կրակի վրա դրին ու սկսեցին պտտեցնել, քյաբաբի հոտն էլ մուխը ու բույրը որ սկսեց պյուրում-պյուրում փռվել բաղչայի մեջ, այդ էլ իրեն համար մի ուրիշ քեֆ էր:\n\nԱրևն էլ մայր մտավ, լուսնկան էլ դուրս եկավ, այն ցոլուն աստղն էլ, որ միշտ ասում են արևի հետ է փայլում, փայլուն ադամանդի պես ցոլում էր երկնքի վրա: \nՀեռվից պահակի թմբուկի ձայնն էլ կարծես թե դիտմամբ մեզ համար զարկելու լիներ, այնպես անուշ էր գալիս, որ այդ րոպեին, կարծես թե նոր աշխարհ էի եկել:\n\nԱրդյոք մեր տեղի պես ուրիշ տեղեր էլ կա՞ն այսպիսի տխուր գիշերներ: \nՄայիսի առավոտները, հունիսի գիշերները արքայություն է որ կա: \nԱրագ թեյը խմեցինք ու վեր կացանք զբոսնելու: \nԿես ժամ գուցե ման էինք եկել, մեկ էլ տեսնես խաբար արին, թե քյաբաբը պատրաստ է: \nԳնացինք նորից նստեցինք ու կերանք քյաբաբը մաղդանոսով, թարխունով ու նենեով: \nԲաժակս գինով կողքիս դրած էր, այդ ժամանակ ինչպես է լինում, որ Ասվատուրի թոռը, ձեռքը մի փունջ ծաղիկ բռնած կողքիս խաղում էր, ծաղկի թերթիկները թափվեցին ու ընկան բաժակին մեջ. միտքս եկավ այն հին քեֆի տաղի մի խոսքը` «Թասի մեջ ունենք ծաղիկ սպիտակ», — ասի: \n«Այդ տաղը դու որտեղի՞ց գիտես, — հարցրեց Ասվատուր-ան, այդ հո շա՛տ հին տաղ է, Աստված ողորմի հոգուն, պապայիս ամենասիրած տաղն է, միշտ, պահապան ժամանակ, երբ որ ծառերը սկսում էին ծաղկել, ամբողջ օրը բաղչայի մեջ քայլում էր ու երգում, երևի Ղրիմից է բերված, որովհետև պապաս ինքը Ղրիմից էր եկել: \nՂրիմ ասի, միտքս բան ընկավ, այն չէ, բայց դու Ղրիմի բաղչաների նաղլը լսե՞լ ես. եթե չգիտես, նստիր ես քեզ մանրամասն պատմեմ, որովհետև այս բանը շատ մարդ չգիտի — ես էլ ծեր եմ, այսօր կամ, վաղը չկամ այդ էլ ինձնից քեզ հիշատակ. մի օր որ մեռնեմ, օղորմի կտաս, բայց ինչ որ ասեմ լավ միտդ պահի ու հետո գրի, որ մեր որդիք կարդան, իմանան, չմոռացվի, որովհետև այդպիսի բաներ շատ են մոռացվել գնացել են: \nԻնքս էլ պապայիցս եմ լսել, պապաս էլ մեծ պապայիցս է լսել: \nՉգիտեմ քանի պորտ է դեպի վեր գնում, բայց այնքանը գիտեմ, որ այս ասելու բանս իմ պապերիցս մեկը աչքով տեսել է: \nԵթե ուզում ես` խաչով, ավետարանով երդում կանեմ, որ ես եղել եմ, պապաս եղել է, մեծ պապաս եղել է, փորներիցս չենք հնարել ինչ որ ասելու եմ, բոլորը ճիշտ է. գուցե պակասեցրել են, բայց վրան հեչ ավելացրած բան չկա, այդ կողմից կարող ես միամիտ լինել:\n\n\n\n\n\n\nԶԵՐՏԱԼՈՒ103\nԶարմանալի բան է, ջանս, այդ զերտալու կոչված մրգի բանը: \nԶերտալուն որ կա, ուղղակի հայի հողից է բերվել, սկզբում Ղրիմ, հետո էլ, երբ նախիջևանցին գաղթել է այս կողմերը, առել հետը բերել է, որովհետև ասում են, թե զերտալուն հայի ամենասիրած միրգն է: \nԶերտալու տաճիկի խոսք է, նրա հայերենն էլ կա, ամա հիմա ո՞ւմ միտքն է. հատուկ-անվանց բառագրքի մեջ եթե փնտրես, կարող է գտնես, բայց մեր տեղի հայը միշտ զերտալու է ասում: \nԶերտալուի ծառը արագ աճում և մեջտեղ է գալիս, բայց ցուրտը նրա թշնամին է. ծառի հաստ բունը եթե չի փչանում, մատաղ ճյուղերը ծաղիկների աչքերը խիստ ցրտից այրվում, ոչնչանում են, որովհետև նա շատ տաք տեղից է, և արմատը` շատ քնքուշ:\n\nԱչքովս չեմ տեսել, բայց լսել եմ, որ Ղարա-տենիզից այն կողմ, դեպի արևմուտք (արևմուտքի անունը հայերեն ինչպես է, չգիտեմ), սարից էլ որ այն կողմ անցնես, հենց այդ է հայի հողը. ասում են, թե այնտեղ մեր տեղերից շատ տաք է, ջրի էլ առատ վայր է, մատով էլ եթե մի քիչ գետինը փորես, իսկույն շա՛խռ-շա՛խռ կսկսի բխել ու վազել. զերտալուի ծառը ջրոտ տեղ է սիրում, բայց չորությունից էլ առանձնապես վախ չունի:\n\nՀայի ապրած տեղում երևի մեզ նման վառելիք շատ չկա: \nԱյնտեղացիները տոպրակներով այդ զերտալուի դառը կորիզները հավաքում են (քաղցրները նրանք նուշի նման ուտում են) և աշնանը ցանում են. մի երկու տարուց հետո, երբ այդ ցանածները թփերի չափ բարձրանում են, կացինը առնում են ու բոլորը կտրում — ահա, այդ է նրանց վառելիքը:\n\nՀայի ապրած տեղում, ասում են, ծառի ճյուղերի վրա զերտալուն այնքան շատ է լինում, որ ծառի կանաչ տերևները չեն երևում, ծառը վերից վար դեփ-դեղին է լինում մրգից: \nՄեծ ու փոքր կուշտ ուտելուց հետո այնքան բան է մնում, որ դնելու տեղ չեն գտնում: \nՎերցնում են զերտալուն, ձեռքով կիսում են, միջից կորիզը հանում և շարք-շարք չորացնում ձմեռվա պաշարի համար: \nՀենց այդ չորացած զերտալուն է, որ մանրավաճառները կուրագա են ասում և ծախում օխան 30-40 կոպեկով, այնինչ իր տեղում փութն էլ այդ գինը չարժի: \nՉէ, դու ի՞նչ կասես, հայի հողին հող կհասնի՞ որ... \nԽելքս չի կտրում, եղբայր, ի՞նչ են ասել մեր անցյալի ապուշ հայերը, որ այնպիսի Աստծու օրհնած հողը գցել են ու այս կողմերը գաղթել:\n\nՃիշտ է, սուտ է, չգիտեմ, ասողները ասում են, թե Էրզրումի կողմերում մեկ հատ ցորենին քառասուն-հիսուն վերցրածը բոլորովին էլ հազվագյուտ բան չէ:\n\nԻնձ որ հարցնես, աշխարհի երեսին զերտալուի ծառից ավելի գեղեցիկ ծառ չկա, մանավանդ ծաղիկները, մայիսից սկսած մինչև աշնան վերջը կափ-կանաչ կփայլեն պարտեզիդ մեջ, մյուս ծառերը` խնձորը, սալորը, բալը, պատառոտված, ժանգոտած, կեղտոտ, մարդու վրաները նայելդ չի գալիս, իսկ զերտալուն, աչքը սիրեմ, մաքուր, գեղեցիկ, սոսուն, իսկական մեր խաթուն հայ կնոջը կնմանի, որ միշտ գործի մեջ է, բայց միշտ էլ վրան գլուխը մաքուր կլինի, բողկի պես կռթ-կռթ մատղաշ:\n\nԶերտալուի ծառը պարտեզի մեջ մյուս ծառերից շուտ է ծաղկում. արդեն հենց մարտի ցրտերը անցան թե չէ, զերտալուի բողբոջները կսկսեն բշտել, մեկ էլ կտեսնես, որ ծառը վերևից վար ճեփ-ճերմակ կդառնա — այդ հենց նրա ծաղկելն է: \nԱփսոս որ մեր տեղի ապրիլ ամսվա այն պաղ քամիները շատ ծաղիկներ են թափում, եթե այդպես չլիներ ու ամեն մի ծաղկից մի-մի պտուղ գոյանար, ոչ թե ժողովուրդը ուտելուց պիտի տրաքեր, այլ թափելու տեղ չպիտի գտնեին մարդիկ — այդպես Աստծու օրհնած միրգ է հայի զերտալուն: \nԲացի դրանից, զերտալուն շատ նման է մեր կնոջը: \nԱստվածդ կսիրես, տասնհինգ տարեկանից կսկսի, ջանս, տղա աշխարք բերել, մինչև քառասունհինգ-հիսուն տարին, տարին մեկը, մեկ-մեկ էլ զույգ, հա՛ կբերի, հա՛ կբերի: \nԵթե մեր ջահելները Մոսկովի կամ Ռոստովի այգու սոխակների ձայնով չզմայլվեին, մեր հայը կասեմ որ հրեաներին էլ կանցներ այդ կողմից: \nՔամիից բացի, զերտալուի մեծ թշնամին է այդ ոչ ու փուչ, կորչելու ճնճղուկը: \nԵղբայր, հարյուրներով, հազարներով գալիս են թառում ծառի վրա ու կտուցով, կտուցով այնքան ծաղիկ թափում վրայից, որ ծառը մերկացնում մի կողմ են դնում:\n\nԱյդ ճնճղուկը որ կա, իմ շատ չսիրածս թռչունն է. մեկ դա մեկ էլ այն կաչաղակը. մեղայաստծու, մեղա՛, դա ինչ է, որ Աստված մեջտեղ է բերել. ձայն ասես, ձայն չունի, միսը, հո, հեչ բանի պետք չի գա. շունը որ շուն է, նա էլ չի ուտում. նրանց տված վնասը, հո, չափ չունի: \nՆրանց մայրերը…\tճնճղուկի ու կաչաղակի երեսից մեր աչքը բալի ու կեռասի երես իսկի տեսնո՞ւմ է որ: \nՏեսնես դրանց համար էլ «փեռսիցկի փառաշոկ» չկա՞, որ լվի ու փայտոջիլի պես սատկեցնենք, ձեռքներից ազատվենք:\n\nԱնի քաղաքից դեռ դուրս չեկած, մի մարդ իր պարտեզում մի զերտալուի ծառ է տնկում ու տնկելուց հետո տարիներ են անցնում, բայց մարդը այդ ծառի պտուղի երեսը տեսած չի լինում ու այն տարին, երբ գարնանը այդ ծառը ծաղկում է, ժողովրդի մեջ լուր է տարածվում, թե Անիի հայերը միտք ունեն քաղաքը թողնելու և գնալու Ղրիմ, գաղթելու, որովհետև թշնամին բազմաթիվ ազգեր հավաքած գալիս է ու Անի քաղաքը թալանել, մեջի ժողովուրդը գերի տանել է ուզում: \nԱյդ մարդու սիրտը կրակ է ընկնում, թե ինչո՞ւ այսքան տարի ես այս ծառի վրա այդքան ջանք թափեցի ու նրա միրգը չկերա: \nԱսում են, մարդը մտածմունքից այնքան է նեղվում, որ քիչ է մնում խելքը թռցնի: \nՈրդիները, կինը, ազգականները գալիս են մարդու սիրտը շահելու, բայց ոչինչ չի օգնում, մարդը սիրահարվածի պես մի բան է դառնում: \nԵրեկոն որ գալիս է, տեղերն է մտնում ու քնում: \nՈր քնում է ջանս, քնի մեջ երազ է տեսնում, երազի մեջ մի հրեշտակ է գալիս ու ասում. «Ո՛վ մարդ, — ասում է, — դու ինչու ես վիզդ ճկել, աճեցրած ծառիս պտուղի համը չառի ասելով, դու ե՞րբ ես տեսել, որ Աստծու առջև ադամորդու արած աշխատանքը, կամ թափած քրտինքը իզուր անցներ: \nԱստված ինձ ուղարկեց, որ քեզ հայտնեմ, — ասում է, — քանի որ դու իմ ստեղծած բույսին այդպես սիրել ես ու ճակատիդ քրտինքը, ձեռքիդ ուժը նրա վրա թափել չես խնայել, — ասում է, — ես վաղվա օրը քեզ հրաշքս պիտի ցույց տամ». — ասում է հրեշտակը ու չքանում: \nՄարդը հանկարծակի վեր է թռչում: \nԴեռ լույսը նոր բացվելու վրա է լինում, ադամալուս են ասում, հենց այդ էր: \nՈւղղակի գնում է պարտեզ ու մոտենում այդ զերտալուի ծառին ու ինչ է տեսնում... ճյուղի վրա յոթ հատ խոշոր, բրդոտ, դեղին ու ալ զերտալու է կախված, փառք է տալիս Աստծուն: \nԳլխին մարդիկ է հավաքում, տերտեր, վարդապետ, կարգավորներ է կանչում, բոլորն էլ տեսնում են այդ հրաշքը ու աչքերին չեն հավատում: \nՀավատալու բա՞ն է որ: \nԷ՛, ինչ որ է. մեր այդ անեցի հայը յոթը զերտալուն պոկում է, մեկը ինքն է ուտում, մյուսը տալիս կնոջը, հինգն էլ երեք տղային ու երկու աղջկան է բաժանում, ուտում են ու կորիզը տալիս իրեն, նա էլ վերցնում է մի շորի մեջ փաթաթում ու ծոցը դնում: \nՈւ հենց այդ օրը ճամփա են ընկնում:\n\nԽոսքս ինչ երկարացնեմ, երբոր Ղրիմ են գալիս ու ամեն մարդ իրեն համար տուն տեղ է լինում, որը Կեոզլովում, որը Օրբազարում, որը Քեֆեում, որը Ահմեչիդում. մեր մարդն էլ գալիս է Բահչեսարայ է մնում ու այն ժամանակ, երբ պարտեզ է գցում, այդ յոթը հատ կորիզը իր պարտեզի մեջ ցանում է: \nԱստծու հրամանով կորիզները ծլում ու ճյուղեր են գցում, մեծանում ու ծառ են դառնում (դրանից առաջ, ասում են, Ղրիմի տեղը զերտալուի ծառ դեռ եղած չի եղել) ու երբ որ զերտալուի կորիզները ծառ են դառնում ու պտուղ տալիս, առաջին պտուղը այդ մարդը տանում է այդտեղի թագավորին, անունը Քերեյ խան ասելիս են լինում, մի սինիի մեջ դրած ընծա է տալիս: \nԽանը որ տեսնում է միրգը. «Սա ի՞նչ է», — հարցնում է. նա էլ` «հայերեն այսպես են ասում, — ասում է, — բայց ձեր լեզվով անունը չգիտեմ», — ասում է: \nԽանը մի քանի հատ ուտում է, շատ հավանում է, մոլլաներին, գիր կարդացողներին (դրանք այնտեղի համ տերտերներն են, համ փռաֆեսորները) կանչում է: \n«Այս մրգի անունը տաճկերեն ինչպե՞ս է», — ասում է: \nՄոլաները զարմացած վրան են նայում, ձեռքների մեջ պտտեցնում են, քթներին են դնում հոտ քաշում, լիզում են, վերջն էլ թե, «չգիտենք, — ասում են, — դրա անունը», որովհետև իսկապես մարդկանց առաջին անգամ տեսածն էր: \nՍալոր ասես, սալոր չէ, տանձին էլ բոլորովին չի նմանում:\n\nԱյն ժամանակ խանը վեր է կենում ու ասում. «Որ այդպես է, սրանից հետո սրա անունը թող զերտալու լինի, ասում է, քանի որ գույնը ոսկու նման դեղին է, համն էլ մեղրի պես անուշ է»: \nՈրովհետև, եթե զերտալու հայերեն թարգմանելու լինես, մեղրոտ ոսկի պիտի հասկանաս: \nԱյսպիսով զերտալու, զերտալու ասելով այդ մրգի անունը տաճկերեն մնում է զերտալու: \nՀայերեն էլ գիտեի, բայց մտքիցս դուրս է եկել, բլբո՞ւլ է, թե ծիծեռնակ, դե՛ նման մի բան է:\n\nՀա՛, մոռացա ասել, թե խանը այնպես է հավանում զերտալուն (որովհետև մարդու առաջին անգամ կերածն էր), որ հիշյալ հայի սինին ոսկով լցնում ու ճամփա է գցում:\n\nԱյս է զերտալուի պատմությունը: \nԱսում են այս պատմությունը մի հին ձեռագիր Աստվածաշնչի վերջում է գրված եղել: \nՎաղուց նկատված է, որ զերտալուի առատ տարվան համ ցորենը աճ չի ունենում, համ էլ ժողովրդի մեջ տեսակ-տեսակ հիվանդություններ են տարածվում` ծաղիկ, խոլերա, ջերմ, փորհարինք, շնչարգելություն, բան:\n\nՃիշտ է, սուտ է` չգիտեմ, բայց մեր պապերը ասում էին, թե երբ դեռ հայը իրեն հողից չէր գաղթել ու այս կողմերը չէր եկել, թշնամին շատ մարդ հավաքած գալիս է հայի տեղը գրավում ու բոլորին գերի դարձնում: \nԿտրիճ հայերը խոսքը մեկ են անում, որ թուր վերցնեն, վեճ բացեն և թշնամուն դուրս վռնդեն իրենց երկրից: \nԱյդ ժամանակ մի սուրբ ճգնավոր երազ է տեսնում: \nԵրազի մեջ սպիտակ ձիով սուրբ Գևորգը գալիս ու ասում է նրան` լսել եմ, որ հայ կտրիճները ոտքի պիտի ելնեն, թուր պիտի բարձրացնեն թշնամու վրա ու արյուն պիտի թափեն, — ասում է, — նայիր, որ այդ բանը չլինի անեն, — ասում է, — որովհետև Աստված ուզում է իրեն հրաշքով ազատել հայի հողը թշնամու ձեռքից», — ասում է: \n— Ասում է ու չքանում: \nՃգնավորը գնում է հայ կտրիճների մոտ այսպես, այսպես բան է, — ասում է: \n«Երազիս մեջ սուրբ Գևորգը եկավ ու այսպես այսպես ասաց, — ասում է. տեղներդ սուսուփուս մնացեք, տեսնենք Աստված ի՞նչ հրաշք պիտի անի», — ասում է: \nՁմեռը անցնում է, գալիս է գարունը: \nԹշնամին չափազանց չարչարում է հայերին, սակայն նրանք լուռ, վզները ծռած մնացել են, հույսները այդ երազի վրա դրած ձայն չեն հանում: \nԱյդ ընթացքում զերտալուի ծառերը սկսում են, եղբայրս, ծաղկել, այնքան շատ ծաղիկ են տալիս, այնքան շատ ծաղիկ են տալիս, որ հայի հողը բոլորովին կաթի պես ճերմակ է դառնում: \nԴեռ այդպիսի շեն տարի տեսած չեն լինում հայերը: \nԹշնամին խիստ գոհ է, ոտքերս շատ խերով է, ասելով: \nՆրանց ամենամեծը (խան են ասում) հրաման է արձակում, որ այդ տարվա պտուղը, քանի որ իրենց բախտից էր այդպես առատ միրգ բռնել, միայն տաճիկներին բաժին լինի, հայը չհամարձակվի մատով անգամ դիպչել: \nԷ, ի՞նչ պիտի անեն ողորմելիները, վատ է, լավ` թագավորի հրաման է. թուքերը կուլ տալով նայում էին իրենց ձեռքով աճեցրած ծառերին:\n\nԾաղիկը բացվում է, բացվում, թափվում, թափվում ու տակից այն կանաչ պտուղը սկսում է երևալ. այն կանաչ պտուղն էլ քանի գնում մեծանում է, խոշորանում ու սաթի պես դեղնում ու հասնում, ամեն մեկը բռունցքի մեծությամբ ճյուղերի վրա հարյուրներով, հազարներով կախվում: \nԱսում են, թե այն տարին ոչ մի ճնճուղ, կամ ուրիշ վայրի թռչուն չի գալիս ու ծառի ծաղիկը չի փչացնում, ոչ մի կողմից էլ քամի չի փչում ու չի թափում: \nԵրբ որ պտուղը հասնում է, անկշտում թշնամին վրա է տալիս, ջանս, այդ զերտալուի վրա, սկսում է խոզի պես ճաքել, այնքան է ուտում, այնքան է ուտում, որ փորը տկի պես ուռում է, տկռում. մյուս օրը նորից է սկսում ուտել... \nԽոսքս ինչ երկարացնեմ, ամբողջ պտուղը հասա՛ծ-խա՛կ` բոլորը ուտում է, մաքրազարդում: \nՄեկ էլ տեսնում են, որ այդ տաճիկները սկսում են ճանճի պես ընկնել ու սատկել. որը փորացավ է լինում, որին ջերմն է բռնում, որին խոլերն է զարկում, այնքան ժամանակ, մինչև բոլորը ընկնում են սատկում ու այդպես հայի հողը, Աստծու հրամանով, մաքրվում է տաճկի ձեռքից:\n\nԱյդ պատճառով է, որ մեր հայ ազգը, մանավանդ մեր պապերը, շատ են սիրում զերտալուի ծառը և պտուղը:\n\nՄեկ ուրիշ անգամ էլ Ղրիմի պարտեզների բանը կպատմեմ:\n\nԻՆՉ ՊԱՏՃԱՌՈՎ ԵՆ ՂՐԻՄԻ ՄԵՋ ԲԱՂՉԱՆԵՐ ԱՌԱՋ ԵԿԵԼ\nԴեռ հայ-քրիստոնյան Աննա քաղաքից ու նրա չորս կողմի գյուղերից նոր էր գաղթել Ղրիմի տեղը, այս ասածս կլինի չորս-հինգ հարյուր տարվա բան, գուցե ավելի էլ: \nՄեր մեջը սովորություն կա թագավորների պատմությունը ու նրա արած բաները գրելու, գիրք դարձնելու ու տպելու. մեկ էլ ժամի ու սրբերի բաներ. մյուս բոլոր, հասարակ ժողովրդի գլուխը եկած բաները թղթի անցկացնելը սովորություն չի դարձած, այնքան որ որդոց որդի, բերնե բերան, սեղանի գլխին, կոչունքի ժամանակ պատմելով մտքներին է մնացել: \nՃիշտ էլ է, միանգամից մարդու իմացածն էլ, կամ գլխի եկածը մեկը որ ուզի թղթի անցկացնել, նրան թուղթ կբավարարի՞ որ, հիմա ինչ ասենք մի ամբողջ քաղաքի ժողովրդի բանը: \nԱյն էլ ասենք, ո՞ւմ հոգն է ինձ պես մի պառավ քաֆթառի զրույցը. դրանից ի՞նչ կգոյանա. աղոթք չի, որ Աստծու առջև ասես, տաղ չի, որ սեղանի գլխին ասես, մարդկանց քեֆը բերես, թագավորների պատմություն չի, որ ամեն մարդու պետք լինի կամ վարպետի մոտ երեխաներին վարժեցնելու լինի. ֆլանը եղել է, գերի է ընկել, տասը տարիներով տանջվել է, խելք է բանեցրել, գլուխը ազատել է, ո՞ւմ ինչ շահ դրանից. էս ֆլանը մի սիրուն աղջկա վրա սեր է գցել, պապան, մաման համաձայն չեն եղել նրան տալ, առել են մի ծեր մարդու են տվել, նրա սիրահարն էլ գլուխը չորս քամիին է տվել, կտրիճ տղաներ է չորս կողմը հավաքել, Քյոռօղլիի նման մի հարամի է դառել, հետո եկել է այդ աղջկան փախցրել է, մի մատուռի մեջ պարտակվել է ու դեռ սրտի մուրազին չհասած, քարերի տակից մի օձ է դուրս եկել, այդ ջահել կնոջը թույն է տվել, երիտասարդն էլ Աստծու պատիժ կարծելով, խելագարվել է, զենքը ջուրն է գցել, ինքը գնացել է անապատը ճգնել է — շատ լավ — բայց ո՞ւմ են պետք այդ ամեն բաները, հո թագավորի պատմություն չի՛, որ գրես գցես, որ մի օր երեխաներին վարժեցնեն, շարական չի հո ժամի մեջը ասես, որ հոգուդ վարձք լինի, էլի բոլորը մեղքի բաներ են, ադամորդուս դիմացը դժոխքի դուռը պահող. լավ են արել մեր պապաները, որ այսպիսի դատարկ բաների ետևից չեն ընկել ու միշտ այնպիսինն են ցանկացել ու իրենց հոգևոր դիրք ու կարգումով գալիք որդոց առջևն էլ մաքուր ու Աստծու ճամփան են պահել, վատից, սատանայից զգույշ մնալ են խրատել մեզ: \nԹե չէ, Աստվածդ կսիրես, ի՞նչ ասել է այդ ֆուռթուֆռյանի104 վրա հիմիկվա աղջիկների նվագածը ու սիրո, ջահելի ու երիտասարդ աղջկա սեր տալ, առնելը, պա՛ռ, պա՛ռ կանչելը, ես քեզ սիրում եմ, իբր, դու ինձ սիրի, իբր, արի գրկվենք, իբր, մի խրճիթ սարքենք, իբր, ես ու դու մես-մենակ մեջը ապրենք, իբր... \nԴա էլ ինչ հորս ցավն է, որ ժողովուրդը իբր թե բան է, հավանում է: \nԴրա ամենալավերը մեր ժամանակներն էր, բայց ո՞վ էր բանի տեղ դրել. երգի սիրունները այն անցյալ տարիներն էին, բայց կհամարձակվե՞ին թղթի անցկացնելու այդպիսի տգեղ, անամոթ, տղի ու աղջկա բաները. ասում էին, երգում էին, լսողը լսում էր, հասկացողը հասկանում էր — պրծավ գնաց, զվարճալիքի պես բան էր, էլի: \nՀին ժամանակները մեր նվագողները հարսանիքի, կոչունքի, չէ՛, այն էլ չէ՛, այնպես քեֆի ժամանակ, նվագում էին երգելու համար, ետևից էլ տեսակ-տեսակ տաղեր էին ասում ու նվագելու եղանակներ էին հորինում, հետո էլ հեքիաթներ էին ասում: \nԴրանից էլ առաջ ուրիշ տեսակ մարդիկ են եղել նվագածուներից ջոկ, նրանց ես չեմ հասել, այն ժամանակները երևի ժողովուրդը դեռ նոր-նոր Ղրիմի մեջ հաստատված է եղել. այդ տեսակ մարդիկ տարբեր-տարբեր թագավորների կամ գեներալների ճիշտ եղած բաների նաղլն ու գովասանքն էին անում, բայց նրանք գրել չէին համարձակվել, քանի որ մեկին որ գովել են, մյուսին էլ երևի վատ են ասել. դրա համար մարդու սիրտ որ չցավի, թղթի չեն անցկացրել:\n\nՏաճիկն էլ մյուս կողմից շատ ջանք է արել, որ այդ տեսակ մարդիկ ժողովրդի միջից կորչեն, որ նրանք իրենց պապերի գովական բաները լսելով, սիրտ չառնեն ու շուտ վզները ճկեն, ճորտի շարք անցնեն: \nԱյսպես էր ասում օղորմած հոգի մեծ պապայիս պապան` դեռ Ղրիմից այս կողմերը չգաղթած ժամանակ: \nՀոռոմներն էլ, երևի, այդ տեսակ հայի տաղերին, նաղլներին, հեքիաթներին շատ դեմ են եղել. այս որ ասում եմ, դրանից էլ առաջ էր եղել: \nՈւրեմն այս օրվա օրս քիչ մարդ կգտնվի, որ հին բաներ իմանա: \nԽոսքի վրա, հիմա հայտնի է, որ Ղրիմի խնձորն է եղել, տանձն է եղել, շագանակն է եղել, չամն է եղել, զկեռն է եղել, օվազն է եղել աշխարհի մեջ գովվածը, ամենալավը, բայց մի նայեք, ո՞վ է այդքան Աստծու բարությունը այնտեղ բերողը, ինչպես է եղել, որ այդ մրգերը բերվել է: \nԵթե ուզում ես, ես քեզ դրա պատմությունը մանրամասն պատմեմ:\n\nՍրանից, գուցե, չորս հարյուր տարի առաջ Ղրիմի խանի դիմացը մի հայ մարդ է եղել, որ նրա փողի հաշիվը պահելիս է եղել, դե, ասում են թե նրա գանձարանապետն է եղել, կամ դրա պես մի բան: \nԻնչպես է լինում, որ մի օր խանի քեֆը շատ տեղն է լինում, ով գիտե ինչ պատճառով. կամ գուցե թշնամիներին իրեն երկրից փախչելն էր լսել, կամ գուցե նրա հարեմը մի սիրուն աղջիկ էին բերել, կամ մի լավ երազ էր տեսել այն օրը, ո՞վ գիտե, բանը այն է, որ այն օրը խանը շա՛տ ուրախ է եղել ու ինչպես որ այն ժամանակվա խաների սովորությունն էր, խանը իրեն ուրախության օրը ուզեցել է, որ չորս կողմի մարդիկ միրզաներ-բաներ, բոլորն էլ քեֆ անեն:\n\nԷ՛հ, մենք գիտենք, հո, նողայի ու թաթարի քեֆը ինչպես է լինում. հարյուրներով ոչխարը մորթում են, որի դմակը մանրացնում, փլավի տակն են դնում, միսն էլ, որը պղնձի մեջ եփում են, շորվա են անում, մեջը հաց են փրթում, թերփի անում, ոչխարի մյուս մասն էլ շամփուրի են քաշում, կրակի վրա ման բերում, խորոված անում. սա է, էլի, նրանց քեֆը, նողային կերակուրի համ ու հոտով չես զարմացնի, նրա շատությունով ես հավանեցնում: \nՆողայի փորն էլ, հո, հայտնի է. մի նողայ մի ոչխար համ կուտի կվերջացնի, համ էլ աչքը քու պնակիդ տնկած կլինի:\n\nՆողայը այն ժամանակները, որ ասեմ, գինին, արաղը, ինչ ասել է, դեռ չգիտեր. նրա սիրական խմիչքը բուզան ու ղումիզն էր. բուզան կորեկից էին շինում. համը մի քիչ էն մունդառ քուվասին էր նման, բայց մեկ որ պինդ էր, մեկ էլ որ գույնը շատ զզվելի բան էր — իսկական էն բարակ ցավ մարդու պլզած, թյո՛ւ…\tինչպես էին կարողանում այդ բանը ոչ թե խմել, վրան նայել... \nՂումիզն էլ, ջանս, նրանից բեթար, վերցնում են, ջանս, ձիի կաթը, լցնում են, սկսում են խնոցու մեջ հարել. այնքան շա՛փռ, շա՛փռ հարում են, որ սկսում է մածնի պես թթու լինել, բայց չի մակարդվում, ջրի է մնում — դե, այդ է դրանց գոված ղումիզը. ինձ որ հարցնես, զզվելի բան է. մաքրություն ասած բանդ նողայը ի բնե չգիտի...\nՀիշյալ մեր հային էլ հրամանք է անում խանը մի մեծ գավաթ այդ բուզայից, մեկ էլ ղումիզից հետո շարք-շարք դրած քաղցրեղեն ուտելու (քաղցրեղենն էլ ինչ է, վայրի խնձոր, որ մենք տառնիճ ենք ասում, գելաթ):\n\nԱյն ժամանակները դեռ հիմիկվա Ղրիմի միրգը չկար. անտառների մեջ բուսնում էին այն դառը ընկույզի չափ տառնիճը, մանր, չոր փայտի պես ախլաթը, ուռելի չափ մանր, հաստ կճեպով կաղինը, մեկ էլ այն դառը յովեզը, որ հիմա էլ Ռոսեյի կողմերը աճում է ու որ արաղի մեջ են դնում: \nԴե, այն ժամանակվա Ղրիմի միրգը, այս վայրի խոզի ուտելու բան էր:\n\nՄեր հայը մեկ բերանն է առնում բուզան, իսկույն թքում է, այդ մունդառ բանը կոկորդից ներս չի գնում. հետո ղումիզն է վերցնում, գուցե սա նրանից լավ է, ասում է, այն էլ բերանը առած է լինում, կո՛ռ՛ռ է անում, փսխում. բերանը մի քիչ քաղցրացնելու համար հիշյալ տառնիճն է վերցնում, մարդու բերանը պուռուլ-պուռուլ է լինում — այն էլ կուլ տալ չի կարողանում, ցած է թքում:\n\nԽանը նստած տեղը կրակ է կտրում: \nՆա կարծում է, թե մեր հայը ծաղրում է նրա թագավորական հյուրասիրությունը ու քեֆը: \nԻսկույն դահիճի ետևից է ուղարկում. «Շուտ այս մարդու գլուխը կտրի», — ասում է:\n\nԱյդ մեր հայը ոտքերն է ընկնում խանի, թե. «Աման մի անի ինձ այս չարությունը, որովհետև ես ուզենալով չզզվեցի ու փսխեցի քու ուտելիքդ ու խմելիքդ, այլ սովորած չէի դրանց, դրա համար կոկորդիցս ցած չգնաց, թե չէ ես բան չունեմ, որ քեզ պես խանի դիմաց այդպես աներեսություն ու անմարդկություն ցույց տամ»:\n\nԽանն էլ ասում է նրան. «Երբ որ դու իմ մրգին ու խմիչքին չես հավանում, հապա, պապայիդ տանը ի՞նչ զարմանալի բաներ են կերել. որովհետև իմ հողի վրա որ եկաք, ձերինից լավ համարեցիք որ եկաք, թե չէ ինչո՞ւ ձեր լավը պիտի թողնեիք ու իմի մեջը ապաստանեիք»:\n\n«Խան, ապրած կենաս, — ասում է հայը, — դու այնպես չես ասում. մենք մեր հողը թողեցինք ու քոնը եկանք ապաստանեցինք, դրա պատճառը մեր հողի` վատ ու քու հողի լավ լինելը չէր, այլ դուշմանի ձեռքից մենք փախանք եկանք: \nԻսկ հողի կողմից որ ուզում ես իմանալ, մեր հողի նման աշխարհիս երեսը փնտրես չես գտնի: \nԽոսքի վրա, ձեր տեղը խաղող չկա, դրա համար դուք կամ ղումիզ եք անուշ անում, կամ` բուզա. այդ բանը մեր տեղը լիներ, մեր խոզերն էլ չէին խմի. միտք եմ անում, ձեր տեղի տառնիճը դառը թույն է, ձեր ախլաթը փայտի համ ունի, մարդու կոկորդից ներս չի գնում, ձեր կաղինը մեր տեղի ուռելից մանր է ու խոշոր չէ՛. ձեր տեղը նուռ չկա, սերկևիլը ինչ ասել է` չգիտեք, այնպես էլ շագանակը, այնպես էլ ընկույզը, այնպես էլ յովուլը, այնպես էլ զկեռը, չամը. ո՞ր մեկը ասեմ. ձեր հողը դեռ վայրի է, վարպետ բոստանչու ձեռը դեռ չի ընկած: \nԴու մի մեր խաղողի գինիից խմեիր, տեսնեմ մեկ էլ բուզայիդ ու ղումիզիդ թքել կուզենայի՞ր, դու մի մեր տեղի միրգը ուտեիր, տեսնեմ մեկ էլ քու վայրի պտուղներիդ վրա կնայեի՞ր: \nԴե՛, դրա համար ես չկարողացա քու բուզադ ու ղումիզդ խմել, ախլաթդ ու տառնիճդ կուլ տալ»:\n\nԽանն էլ վեր է կենում ու` «Չի՞ կարելի այդ քու ասած գինիից ու մրգերից իմ հողի վրա էլ աճեցնել»:\n\nՉՈՔ105\n(Ա. Կայծակից առաջ)\nՄեռնեմ նրա անունին, նրա ողորմությունը չափ հաշիվ ունի՞ որ, միայն թե ադամորդին ինքը իրեն ճանաչի, միշտ իրեն ստեղծողին մտքից չհանի, իրեն ժամը, աղոթքը, մոմը ու ժամուցը գիտենա: \nՆա էլ, դե, այնչափով հողեղեն մարդուց իր ձեռքից եկած լավությունը անպակաս կանի... \nԹե չէ, Աստվածդ կսիրես, ժամից ետ մնաս, պասից զգույշ չլինես, տերտեր, կարգավորի պատիվ չգիտենաս, Աստված էլ խև՞ է, ինչ է, այդքան վատությունդ քթիցդ-բերնիցդ չհանի. հապա չի՞ հանի, այնպես կհանի, որ մայրդ էլ... խոսքի վրա` մարդկանց վրա ստանալիք ունես, այդ ընթացքում էլ մուրհակներիդ ժամկետները հասել է. մուշտարիներդ չեն բերում պարտքդ — ինչ կարող ես անել, մուրհակդ էլ դատավորին կտան, կգա խանութդ կկնքի, քռեթիդդ կկեղտոտի — այ այսպես մամադ... հասկացա՞ր, կամ խոսքի վրա հողամաս կամ ցանք ունես, քեզ համար երեսուն, քառասուն տևսթին տեղ ցան ես արել ու ռաժայի հույս ունես. դե, չի՛ ղրկում վերևից անձրև, ի՞նչ կանես... \nԱյն էլ չլինի, ոտքով ապրանք ունես, ամայի տեղեր արածելու ես ուղարկել, մեկ էլ տեսար ոչխարներիցդ որը վերքոտվեց նիհարեց, մսից ընկավ, որն էլ փորացավ եղավ, որի էլ դնչից սկսեց այն հոտած թարախը վազել, հետո ամենքն էլ ընկան սատկեցին... ի՞նչ պիտի անես... \nՉէ՛, խելքդ գլուխդ ժողովի՛ր: \nԱստծու հետ հանաք չի լինի... \nԱդամորդուս վատությունը շատ է, բայց Աստծու համբերությունն էլ շատ է. հեքիաթների մեջ լսե՞լ ես սապռ-թաշի տրաքելը. Աստծու համբերությունն էլ հենց իսկը նրա պես է — մեկ էլ տեսնես Աստծու համբերությունն էլ սապռ-թաշի պես կտրաքի — այն ժամանակ держись — մայրդ... մայրդ... որ մուկի ծակին հազար ռուբլի տաս` չես գտնի... բա ինչ էիր կարծում... \nԱրդեն մայիսից պիտի դուրս գայինք հունիս պիտի մտնենք, լա՛վ լսիր, մի պուտ անձրև չկաթեց վերևից — դա ինչի՞ց է: \nԺոդովուրդը պա՛ռ-պա՛ռ գոռում է. «Արիշը վնասելու վրա է, ցորենն էլ զոռով-զոռով կդիմանա` չորս օր էլի այսպես գնալու որ լինի, ողորմելի ցան անողների ապրանքը բոլորովին պիտի ոչնչանա», ինչի՞ց է այդ, չէ՞ որ մեր մեղքից է: \nԷլի շնորհակալություն Ալթիքով Օվանեսին, Չուպուռին Օհանջանին, երրորդի անունը մոռացել եմ, չգիտեի՞, ինչ է, այն մի սուտ վարդապետ որ կա, միշտ եպիսկոպոսների, կաթողիկոսների զրույցներ է անում, հենց նա, այս օրս մեջներս եթե հավատ մնացել է, էլի այդ երեքի մեջ է մնացել: \nԱստված բանները հաջողի, երևի փող են հավաքել, գառներ են գնել, Լուսավորչի բակը վրան են դրել, այդ աշտարխանցի սրբազանին էլ խնդրել են վաղվա օրը պատարագ անել, պատարագից հետո էլ զոհ պիտի մատուցեն, հետո էլ ժողովրդին մատաղ պիտի բաժանեն…\tԻհարկե, այդպիսով Աստծու սիրտը կշահեն, կփափկացնեն, խոնարհությունով, լաց ու գոռումով նրա ողորմությունը ցած կբերեն. Աստված բանները հաջողի, մեկ օրերը հազար լինի…\tթե չէ մյուսներին որ մնար, վաղուց մեր բանը պրծած էր... \nԱխր, ինչպե՞ս չճաքես գարունը անցնելու վրա է, ուր որ է շոգը կգա, այս ամառ դեռ մի պուտ անձրև չի կաթել. այսպես բան ո՞վ է տեսել... այս քանի տարի եղավ, որ բերքի երեսից կարոտ ենք մնացել…\tԱնձրևն էլ իր համար սովորություն է արել, հենց որ ցանքերը վառվում ոչնչանում են, նա էլ սկսում է դույլերով վրաներս լցվել. այնինչ հեչ պետք չէր. իզուր տեղը փողոցներս, բակներս ցեխ ու ճահիճ է դարձնում... մեղա՛յաստծու... մեղա՛, ժամանակ-ժամանակ մարդու բարկությունը այնպես է դուրս գալիս, որ ստեղծողի հայրն ու մայրը մեկ ես անում: \nՔանի տարի եղավ, որ առաջվա կայծակները չեն լսվում, հազարից մեկ ամպի գոռոց որ լսենք` մուզիկ լսածի պես ուրախանում ենք...\nԽելոքի մեկը թե. «Ռաժայ ուզո՞ւմ ես, ցանի տեղը, իբր թե ձիու, կամ տավարի փեյին, կամ մարդու աղբով լցրու»: \nՀիմարի մեկ, ասա, նեվուժելի՞ Աստծու պատիժը կովի թրքով ուզում ես վերացնել, այնինչ իզուր տեղը դաշտը հոտեցնում ես, անարատ հողը վնասում ես: \nՄի մարդ հավատացել է այդ խրատողին, պարտեզի ծառերի տակը փորել է, արտաքնոցի աղբն էլ դույլերով հանել է արմատների վրա լցրել, ողջ-առողջ ծառերը շաբաթ էլ չեն դիմացել, բոլորովին չորացել են... \nԱյ քեզ, հիմիկվա ուսում առնողների շահը: \nՄի ուրիշ խելոք էլ, թե` «Անձրև ուզում եք քաղաքներիդ մեջ մոտիկ դաշտի չորս կողմը ծառեր տնկեցեք, թե ծառերը անձրև են քաշում»: \nՏո՛, հիմար ողորմելի, երբ որ Աստված չի տալիս, դու հիմար խելքովդ, ծառերո՞վ ես ուզում երկնքից անձրև վար բերել, անձրև որ ասում են, այդ ձո՞ւկ է, ինչ է, որ կարթով բռնես քաշես վար բերես, այդ չո՞փ է, ինչ է, որ ավլես ու ուզածդ տեղը տանես... քեզ, աղբով ռաժա՞յ կլինի, ծառով հեչ անձրև՞ վար կբերվի... ափսոս որ, այդպես անամոթ խոսողները այսպես ողորմած կայսրի օրին են հանդիպել, մի առաջվա խաների, միրզաների, շահերի, սուլթանների ժամանակը որ լիներ մենք գիտեինք դրանց հետ ինչ օյին կխաղայինք. «Սուլթանն ապրա՛ծ կենա, կասեինք, այսպես, այսպես բան է, կասեինք, դու արա մեր դատաստանը, կասեինք, նոր մարդիկ մեյդան են եկել, միամիտ մարդկանց մոլորեցնում են, կասեինք, Աստծու անելու բանը աղբով ու ծառով են ուզում անել, կասեինք. սուլթանն էլ մի դրանց գլուխը որ կտրեր, այն ժամանակը կիմանային այդ զավզակները, թե ինչ ասել է աղբով ռաժայ անելը, ծառով անձրև վար բերելը... \nԱյդ անձրև ասածդ ղո՞ւշ է, ինչ է, որ ծառի ճյուղը տեսավ թե չէ` գա վրան թառի... \nԱնձրև որ ասում են, այսպես մի բան է. նրան սաղանախ106 են ասում. սաղանախ ասածդ ղուշ չի, մարդ-անասուն էլ չի, թև էլ չունի, ոտք էլ չունի, իրեն համար այնպես մի բան է. երբ որ ծարավանում է, Աստծու հրամանով ծովի հենց մեջտեղն է գնում ծխնելույզի պես վար է իջնում, կուշտ խմում է. դրանից հետո սկսում է երկնքի երեսին ման գալ, այդ ընթացքում Եղիա մարգարեն էլ այն իրեն երկու անիվով, չորս հրեղեն ձի լծած արաբայով սաղանախի առաջից գնում է. անիվները որ սրաքարի կպավ, ինչ է, սկսում է տանկըռ-տանկըռ գոռալ ու կայծակներ դուրս տալ. սաղանախն էլ որտեղ որ բերանը բացեց, այն տեղը շառըղ-շառըղ անձրև է գալիս: \nԱհա քեզ ամպի գոռալու ու անձրևի ճիշտ մեկնությունը. դրանից էլ խելք պառկելու բան էլի կա՞ որ: \nՀիմա, Աստվածդ կսիրես, ասա մի տեսնենք, այստեղ աղբը կամ ծառը ի՞նչ բան ունեն, բայց այս էլ պիտի ասեմ, որ ամեն բան Աստծու հրամանով է լինում. Աստված հրամայեց` անձրև կգա, չհրամայեց` չի գա` փեյինով ու աղբով ռաժայ չի՛ լինի, ծառով անձրև չի՛ գա. դրանք դատարկ խոսքեր են, գժվացնել ես ուզում, գնա գիժ գտիր, նրան գժվացրու, մեզ այդքան գժերից չիմանաս: \nԱյն աղբը, որ կա, երբ որ ձիու կամ կովի է, աթար պիտի շինես ու վառես — բայց նրա մուխն էլ այնքան անշահ է, որ մի քիչ բան որ վառում ես, ամբողջ քաղաքը հոտը փռվում է. նրա լավը այն է, պիտի առնես փոսը լցնես: \nՄարդու աղբը հո, այն շատ կեղտոտ բան է. արտաքնոցդ որ լցվեց, վրան մի գազ հող պիտի լցնես, պիտի փակես, մի քիչ հեռու նորը պիտի փորես... պամիլըյ, այդ մենք չգիտե՞նք, ինչ է... \nԾառը, հո՛, ոչ թե երկնքից ջուր է վար բերում, այլ դեռ իրեն տակը ահագին ջուր պիտի լցնես, որ չչորանա... այս բոլորը դատարկ բաներ են... \nԱմենալավը որ ուզում ես, այ, ինչպես որ վաղը պիտի անենք. շուկայից շատ գառներ առնենք, մատաղ անենք, անցնող-դարձողին բաժանենք, դրանից հետո տերտեր, տիրացու, վարդապետ, եպիսկոպոս կանչենք, ժամկոչները զանգերը թող զարկեն, խաչ-ավետարան, խաչվառներով, սաղմոս-շարականով թաղե թաղ քայլենք, ժողովուրդը թող միշտ լացի, թող գոռա ու դրանից հետո դու մի տես անձրև կգա, թե չի գա... աղբով ռաժայ է ուզում մեջտեղ բերել, ծառերով երկնքից անձրև է ուզում վար թափել...\n\n\n\n\n\nԿԱՅԾԱԿԻՑ ՀԵՏՈ\nԱռավոտվանից սկսեցին զույգ զանգերը զարկել: \nԼուսավորչի բակը երկար սյուներ էին տնկել. այդ մի քանիսն էլ խճուղու վրան, մի քանիսն էլ պարտեզի մոտ, մի քանիսն էլ գոլովայի տան առջևը: \nԺողովուրդը խումբ-խումբ դեպի ժամ էր գնում, ռանչպարները ու թաղի հայհոյասեր տղաները այդ վրանի չորս կողմը ման էին գալիս. պարզ բան է, մատաղի հոտը քթներին անուշ էր գալիս…\tԱշտարխանցի սրբազանը առոք-փառոք հագնված, բարձր երգելով պատարագ է անում: \nՄարդու երեսից հայտնի է, որ ինչ-որ կարդում է հավատով է կարդում, որովհետև խոսքը մերոնց պես կուլ տալով, կամ քթի միջից չէր դուրս բերում, այլ պարզ հատ-հատ էր հանում բերանից. արդեն, կասկած չկար, միանգամայն պարզ երևում էր, որ Աստված նրա խնդիրը լսել էր... \nԵրբ որ պատարագը վերջացավ, ժողովուրդը խումբ-խումբ ժամից դուրս թափեց, աչքս երկինք դարձրի, ի՞նչ տեսնեմ, մեռնեմ ողորմությունիդ, Աստված, արևմուտքի կողմից սև-սև ամպերը դուրս են եկել, դեպի մեզ են գալիս, բայց ո՛չ ուղիղ, կողքով: \nԱյդ ընթացքում, սրբազանն էլ աչքը վերցրեց, ամպերը տեսավ, կարծես թե մարդու երեսը պայծառացավ, մեջքը ուղղեց, աչքը չորս կողմը դարձրեց, իբր թե` «Մարդիկ, տեսնո՞ւմ եք Աստծու ողորմությունը, նկատեցի՞ք աղոթքիս զորությունը, հետո՞, ինչպե՞ս եք, վրաս մեկ էլ կբամբասե՞ք — ես որ չլինեի` ձեր հալը ի՞նչ պիտի լիներ. հիմա տեսա՞ք որ ջրհորի մեջ թքել չի լինի, գուցե մի օր նրա միջի ջրին կարիք ունենաս»: \nԺողովուրդն էլ սրբազանի վրա նայեց, աղաներից մի երկուսը, որոնք որ նրան ավելի մոտ էին` «Էվալլա՛, սրբազան հայր, — ասին, — աղոթքդ շատ իմաստուն էր, չգիտեինք, նոր իմացանք, ավել-պակաս թողություն կանես»: \nԱյս այն աղաներն էին, որ խեղճ սրբազանի վրա ինչ ասես անշահ բաներ բերաններից բաց էին թողել: \nԲայց սրբազանը էլի լավ մարդ էր, նրանց արած վատությունը բոլորովին մոռացել էր: \nԵրբ որ ժամի չորս կողմը թափուր արեցին, չոքեցին, աղոթք արին ու շարականներ ասին, ամպերը եկան ամբողջ երկինքը փակեցին, ինչքան որ արևի երեսը փակվում էր, այնքան մեր աշտարխանցի սրբազանի երեսը ուրախությունից փայլում էր: \nՏերտերները, սարկավագները, տիրացուները հո` ամեն մեկը իրեն մի-մի հրաշագործ առաքյալ էր երևակայում. «Դե, տեսա՞ք, մենք էլ մեզ համար բան ենք, մեր աղոթքի, մեր պատարագի կախարդանքը վաղուց ցույց չէինք տվել, դե, իմացեք մեր զորությունը ու մեկ էլ մեզ բերաններիդ ապուր մի անեք»: \nԺամկոչը ի՞նչ է որ, այն օրը ժամկոչն էլ իր ժամկոչ հալով մի փոքրիկ հրաշագործ առաքյալի բան անող էր երևում ժողովրդի աչքին, ժամերով զույգ զանգ զարկելը հե՞շտ բան ես կարծում:\n\nՀենց մատաղ-պատարագը վերջացավ թե չէ, մեկ էլ տեսնես հեռվից, էլի արևմուտքի կողմից, մի քիչ ամպի գոռալու ձայներ լսվեցին: \nՄարդիկ նորից գլխարկները հանեցին, երեսները խաչ հանեցին. «Օրհնյալ է Աստված»` ասելով, հողամաս ունեցողները և վար ու ցան անողները, հո, խեղճերը քիչ էր մնում թռչկոտեին ուրախությունից: \nԱրդեն կեսօրվա ճաշի ժամանակն էր. յոթը-ութը տեղից սրբազանին կանչեցին, մարդը ի՞նչ անի, որ մեկնումեկի խաթրը չկոտրի: \nՄիջներից ամենահարուստին ընտրեց, կեսօրվա ճաշին նրան գնաց, նրանից մի քիչ պակասին էլ խոսք տվեց իրիկվա չային գնալու. մյուսներն էլ մի-մի կամ երկու-երկու տերտեր առան տուն տարան: \nԱյդ օրը տերտերների պատիվը մի քիչ բարձրացավ, թե չէ, խեղճերը շատ էին աչքից ընկել... \nԺամը այսպես երեքին էր մոտենում, որ մի ա՛մպ, մի քամի՛, մի փոթորի՛կ, մի դղրդո՛ց, մի կայծա՛կ, որ Աստված հեռու անի, քիչ էր մնում երկինք-գետին խառնվեն: \nՄեր սրբազանը արդեն չկարողացավ դիմանալ — նա էլ ախր հողեղեն մարդ է. կլինի՞, որ մի քիչ էլ նա չշփանա: \n«Հը՞, ինչպե՞ս եք, այժմ Աստված, կրոն, սրբեր, հավատացի՞ք, չկարծեք որ Աստված չկա, չկարծեք թե աղոթքը տկար և անզոր է. չէ՛, սիրեցյալք, Աստված կա, աղոթքը և առ Աստված մաղթանքը հույժ զորեղ է, միայն թե պետք է իմանալ նորան ազդու եղանակով կարդալ, որ այդ կարդալովն Աստծու սիրտը շահենք, իմաստուն կզերիկոսի սրբազնագույն պարտքն է աղոթքը ջերմեռանդությամբ կարդալ... \nՕհ՛, քրիստոսասեր ժողովուրդ, հազար ափսոս, որ դուք լավը վատեն ջոկել չգիտեք, և լավին, կամեմ ասել ընտրյալին, ըստ արժանվույն գնահատել չգիտեք»…\n— Սրբազան հայր, — ասին մի քանիսը, — դու ինչո՞ւ ես այդպես ասում որ, դե մենք, լսիր, չափավոր, ինչպես որ պետք է…\tփառք Աստծու... թոյիս, աթքազ չունենք…\tբայց, լսիր, ժողովուրդը, իհարկե... մալը չեվո նեթ... մեջները, դե, տեսակ-տեսակ…\tդու ամենքի դուրս տվածին բանի տեղ մի դնի... մենք, նիչևո, քու պատիվդ... — Դե, այսպես անուշ խոսքերով մարդու սիրտը շահեցին ու սև կատուն միջներից դուրս եկավ:\n\nՓոթորիկն էլ քանի գնում սաստկանում էր, ամպերի որոտմունքը քիչ էր մնում ականջներս խլացներ. սև ամպերը վերևից, թոզն էլ` վարից այնպես էին արել, որ երկու քայլի վրա անցնող դարձողը մեկ մեկի երես չէին կարողանում տեսնել, զանգերն էլ հա խփում էին: \nՏանտիկին կանայք ախոռներից, մառաններից դատարկ փայտե դույլերը դուրս հանեցին, ջրհորդանների տակ դրին, որ նախ չփչանան, որովհետև չորությունից բոլորովին բացվել էին ու օղակները լախ-լախ խաղում էին, մեկ էլ որ լվացքի համար անձրևի ջուր հավաքեն: \nԹաղի երեխաներն էլ, երեսները երկինքին դարձրած, երգելով կանչում էին` «Անձրև, անձրև, ցա՛ծ, ցա՛ծ, անձրև, անձրև, ցա՛ծ, ցա՛ծ»:\n\nԱյսպիսով իրիկվա զանգերի ժամանակը հասավ. փոթորիկն ու ամպերի գոռալը չդադարեցին, իսկ վերևից մի պուտ անձրև չկաթեց. բայց դեռ մեծ հույս ունեինք, որ րոպե առ րոպե անպայման անձրև պիտի գա:\n\nԷլի կես ժամ անցավ, ամպերը սկսեցին Պաթայսքի վրա գնալ. արևմուտքը մաքրվեց, քամին էլ դադարեց:\n\nՄեր սրբազանը — ախր շունը խելոք մարդ է — բանի էությունը շուտ հասկացավ, մայասուլը մեջտեղ բերեց, արագ-արագ ֆարաջան ու փուփուլիկը հագավ ու կամացուկ Սուրբ-Խաչ դարձրեց քեղիները — ո՛ւյ, հնարագետ մարդիկ են եղել այդ ուսում առնողները, բայց գնալու ժամանակ ասաց. «Հիմա էլ` չգա, երևի մթնելու կողմ կգա անձրև»: \n«Աստված լսի բերանիցդ», — ասին ետևից ու առոք-փառոք կառք նստեցրին, ճամփեցին: \nԵրկինքը քանի գնաց մաքրվեց, քիչ էլ որ անցավ, բոլորովին մաքուր դառավ, ամպերի հետքն էլ չմնաց, քամին էլ այնպես դադարեց, որ մի թեթև բմբուլ գցեիր ինչ է, քարի պես գետնի վրա կընկներ: \nՀա՛յ ես քու...սա ինչ զարմանալի բան էր... \nՄեկ էլ, տեսնես տանկ, տանկ, տանկ սկսեցին ժամերից հրդեհի զանգեր խփել:\n\nԹյու, ...մատաղ-պատարագ արինք, ահագին փող թափեցինք, իզուր տեղը ժամերով թոզ կուլ տվինք ու գլուխներս բաց կըճռ-կըճռ արևի տակ էրվեցինք, անձրևի երես չտեսանք, այս հրդեհն էլ ի՞նչ հորս ցավն էր...\nՄատաղ-պատարագից էլ բան չհասկացանք: \nԱրի հիմա այդ աղբի ու ծառի բանը տեսնենք. երևի այդ ասողները բան գիտեն, թե չէ, Աստվածդ կսիրես, ինչո՞ւ իզուր տեղը պիտի ասեին որ. նեուժելի՞ այդ մարդիկը տասը-քսան տարի սովորել են, գլուխները պատռել են, աչքերի լույսը մարել են, որ գան ու մեզ մոլորեցնեն... \nՄյուս կողմից այն էլ միտք եմ անում, եղբայր, այդ աղբն էլ ի՞նչ հորս ցավն է, որ ռաժայ տա, ծառը ի՞նչ ֆենտով կկարողանա ամպերից անձրև վար բերել... խելքս չի հասնի…\tայնքան գիտեմ, որ այս բոլորը մեր մեղքերի պատիժն է:\n\nՓԼԵՎՆԱ ՓԱՇԱ107\nԲազարի տեղը գիտե՞ս — էն Բառբոյի թռախթիռի108 դիմացը, որ արաբաջիներն են կանգնում. հենց այնտեղ, երեկ չէ մյուս օրը ահագին մարդ էր հավաքվել (մարդ որ ասում եմ, դու արաբաջիներ պիտի հասկանաս, որովհետև բազարը որ ցրվում է, բազարի տեղը արաբաջիներից բացի ոչ թե մարդ, շուն չես գտնի), հա՛, այդ էի ասում, բավականին մարդ էր հավաքվել ու վայնայի խոսակցությունն էր անում:\n\nՀայ արաբաջին որ կա (դա վաղուցվա նկատված բան է), այնքան էլ շատ հայվաններից չէ, ինքը աշխատավոր, աղքատ էլ որ լինի, էլի ինչ բանից ասես խաբարություն ունի. որի որդին ղոնախ վարպետի է գնում, տեսածը, լսածը իսկույն տուն է բերում, որի աղջիկը Եպիփանի պենցիոնն է գնում ու մադամներից ինչ որ լսում է տուն է գալիս պատմում — սա մեկ. դրանից էլ բացի, ինքն էլ միշտ Նախիջևանի գինետներից սալդաթ, տասնապետ, ցած կարգի գրագիրներ է տանում Ռոստովի գինետները ու ինչ որ նրանք ճամփու վրա վայնայի109 զրույցներ են անում, բոլորը սուս-փուս լսում է, միտքը պահում ու երբ որ նորից իրեն տեղն է գալիս` կանգնում մանրամասն իր պես արաբաջիներին է պատմում: \nՀիմա ես ուզում եմ ասել, թե, Բառբոյի թռախթռի առջևի էն մեյդանը, մեր արաբաջիների համար ֆսեռավնո քլուբի կամ մատենաթարանի պես մի բան է, ու թազա խաբար սիրողը միշտ կկարողանա այնտեղ բան լսել:\n\nԱյդ ես վաղուց գիտեի, բայց ի՞նչ մեղքս թաքցնեմ, չէի վստահում գնալ ու նրանց զրույցը լսել: \nՈւ երբ որ քաղաքիս մեջ խաբար փռվեց թե ռուսները Փլևնան առել են, իսկույն վազեցի բազար (որովհետև պիլեթենը շատ կարճ էր ու միջից բան չհասկացա): \nՅոթը-ութը հոգի, որը հարուստ էր մուշտակ հագած, այն էլ որ մի քիչ աղքատ էր, կնոջ վերարկուն վրան գցած` Սեխպոս-այի ու Տնկռի Քիրքորի (այս երկուսն էլ քյոթուկ, քառեննոյ արաբաջիներ են, այսինքն զրուցասեր ու հայհոյասեր) չորս կողմը հավաքվել էին ու նրանց զրույցն էին լսում:\n\nԵս որ եկա, երևում էր, որ նրանք արդեն վայնայի զրույցը վաղուց սկսել էին, բայց ինչ էլ որ լինի, ահագին բան իմացա այն օրը: \nՉասեք թե այս պատմածս փորիցս եմ հանել, մեղայաստծու, սուտը սատանայինն է, ինչ որ լսել եմ, բոլորը ձեզ կպատմեմ առանց մի սուտի կամ ավելացնելու: \nԻնչ էլ որ լինի:\n\nՏնկռի Քիրքորը ասում է: \n— Աստուծով արդեն կվերջանա, որովհետև Փլևնա փաշայից բացի, ինչպես որ ասում են, ուրիշ այնպես ուժով ու խելոք գեներալ չունի տաճիկը. մնացածը բոլորը փորները քաղցած, վրաները, գլուխները պըտըռտած, չլուտ, յարա-փարայոտ ողորմելիներ են…\nՍեխպոս-ան. (Տնկռի Քիրքորի խոսքը կտրելով) Քիրքոր-ա, այդպես ես ասում, բայց իմ լսածը որ կա, Փլևնան փաշա չի կարծես թե, քռեփուստ110 է, որովհետև, այն օրերը, մի ռուս գրագիր էի Ռոստովից բերում…\nՏնկռի Քիրքորը. (Սեխպոս-այի խոսքը կտրելով) ես քու գրագրիդ ուզո՞ւմ եմ որ, շաշ, Փլևնա-փաշան չէ՞ր որ, լսիր, երբ որ մեր հայ Տեր-Խուկասով գեներալը, այսքան փուշքաներ, բաներ, Աստվածդ կսիրես, գալիս է ուղիղ Դունայ քաղաքի դիմացը կանգնում է ու իրեք ամիս գիշեր-ցերեկ տանկը՛ռ-տանկը՛ռ, այդտեղ նայի, թոփերը զարկում է ու մեջից պատռում է անցնում, այդ ընթացքում էլ երկու-իրեք հատ մեծ, երկաթե ունիթոռներ էլ, իմացար, երկինք է բարձրացնում ու ողորմելի Փլևնա-փաշան տեսնում է որ այս բանը բան չէ, իսկույն գնում է, իմացար, Էրզրում կամ Ղարս (ճիշտ միտքս չէ) քաղաքի մոտ, մի մեծ սարի ետևը պահվում է…\nԺողովրդից մեկը. Ի՞նչ ես ասում, եղբայր, Ղարսը որտեղ, Դունայը որտեղ. — Ղարսը` էն Երուսաղեմի ճամփան է: \nԵրուսաղեմ գնացող ուխտավորները նավից որ դուրս են գալիս ցամաք ոտք են դնում` այն Ղարսը չէ՞ որ:\n\nՍեխպոս-ա. — Չէ՛, եղբա՛յր, Երուսաղեմի ճամփան էն Տրապիզոնն է, Ղարս որ ասում են, զաֆսեմ ուրիշ բան է...\n— Չէ, Սեխպոս-ա, սխալ ես, Ղարսն է. Երուսաղեմ գնացողների հետ հեչ զրույց արած չե՞ս, ինչ է. մենք էլ, հո փորներիցս չենք հանում. ինչ որ ասում ենք, նրանց ասածն ենք ասում. ուխտավորները ամենասկզբից Թիֆլիս են գնում, այնտեղից Քափքա111, այնտեղից` կամ Էրևան, կամ` Հին-Նախիջևան (լավ միտքս չէ). այնտեղից էլ դուրս են գալիս — Աննա — քաղաք են գալիս — այն մեր հին հայի քաղաք է, հիմա ավերակ է դարձած. մեջը հարամիներ են ապրում. շատ էլ, ասում են այն թստան-բողոճի նման, երկար պոչով ջանավարներ կան, մի անգամ որ կծում է, երկու մինութ չի քաշում, կծած տեղը կապտում է ու ուռում, մարդն էլ ընկնում մեռնում է...\n— Չէ՛, ախպեր, այդ Սուրբ Կարապետի խոսքն է ասածդ…\n— Էս հիմարի՛ն նայի, իրեն խելքով մարդու բան է սովորեցնում. տո՛, Երուսաղեմ, Սուրբ-Կարապետ, Էջմիածին — բոլորը մի բան չե՞ն, ինչ է. ջահել տղաները Սուրբ-Կարապետ են ասում, կանայք Երուսաղեմ են ասում, փուփուլիկով վարդապետներն էլ Էջմիածին են ասում, անունը իրեք հատ է, բայց էությունը էլի մի բան է: \nՀա՛, սուտ չէ, ճամփորդները ռազնի ճամփով են գնում, բայց դրա էլ պատճառը կա, որովհետև մի խումբ ջահել տղաներ, որբևայրի կնիկներ, վարդապետներ ճամփու վրա քարվանսարայում որ հանդիպեն, մեկ էլ նրանց Ռոստովի սադ պե՞տք է որ... \nԱստված կսիրես, կին ասածդ, ի բնե, հոմ, այստեղ նայե, ինչ որ է, ամայի տեղ, հարևանների աչքից հեռու... ամիսներով մարդու երես չտեսած... մեկ էլ տեսնես, առանձնացած տեղ հանդիպում են մի խումբ ուրախ ջահելների կամ քաղցած վարդապետների…\tպամիլը՛յ, քարն էլ չի դիմանա... \nԴրա համար է, էլի, խելոք մարդիկ ուխտավորների ճամփան տարբեր կողմերով արել են, որ մեկ մեկու չհանդիպեն ու հոգիները ազատելու տեղը` սատանային փայ չանեն…\n— Ի ի ի ի՛ ա ա, այդպես է եղել. ես կարծում էի թե...\n— Հապա ի՞նչ էիր կարծում... ես քեզ ասում եմ ո՛ւ իզուր սփոռ112 արածդ ո՞րն է:\n\nԵրբ որ Տանկռի Քիրքորը այսքան իմաստուն մեկնությունները լսեց, էլ խոսք չգտավ պատասխանի, լեզուն կծեց, սուս եղավ, որովհետև Սեխպոս-ան լեզվի տակ մնացող մարդ չէր:\n\n— Հա՛, այդ էի ասում, — ասաց Սեխպոս-ան, — Աննա քաղաքի այն կողմը Էրզրում կամ Ղարսն է ու Տեր-Խուկասով գեներ...\nԱյդ րոպեին ժողովրդի միջից մի ջահել արաբաջի վեր կացավ ու հիմա էլ նա կտրեց Սեխպոս-այի խոսքը: \nԱյդ ջահել տղան մի ժամանակ ղոնախ վարպետ է գնալիս եղել, բայց թամբալ լինելու ու մի քանի անշահ բաներ անելու համար այնտեղից դուրս են արել առաջին դասարանից: \nԻնչքան էլ դուրս արված լինի, այդ տղան մի բան էլ որ լինի, ծուռ, շիտակ սովորե՞լ է, հո — հայ մարդ ու իմացածը բազար չհանի՞, դա լինելու բա՞ն է: \nԴե՛, մեր ղոնախում սովորած աբարաջին էլ, բան չունես, խոսքի մեջ է մտնում:\n\n— Սեխպոս-ա, — ասաց ջահել արաբաջին, — սուտ չէ, Տեր-Խուկասովը, ինչպես որ ասիր, Դունայը անցավ, բայց նա Ղարս չեկավ, այլ Մեց113 եկավ. որովհետև Մեցը, յակուաֆի114 մեջը, կամ քառթի վրա որ նայես, մի մեծ քռեփուսթ է, չորս կողմն էլ տասներկու մանդր քռեփուսթներ ունի, պատերը, հեչ որ չլինի, չորս-հինգ վերսթ բարձր, վրան էլ կողք-կողքի շարած քռուփ փուշքաներ, սքառասթռելնըյ մաշիններ, ռեդութ, շանց, քռանշթաթ, այսպես, էլի, ռազնըյ վայեննյ մաշիններ, մեջն էլ լեփ-լիքը ինժեներներ, փալքովնիքներ, գեներալներ, աթյութանթներ բաներ...\nՍեխպոս-այի բարկությունը եկավ. ու ճիշտ էլ մարդը իրավունք ուներ, որովհետև այդ փիճը ինչ համարձակություն ուներ զրույցի մեջ մտնելու ու մարդու խոսքը կտրելու:\n\n— Ի՞նչ է այդ դուրս տվածդ, — ասաց. — ի՞նչ այդ իմացած-չիմացածդ խառնիխուռն բերանիցդ թափում ես. Մեց որ ասում են, այն Ղզլբաշի հողի վրա է, քռուփն էլ. այստեղ նայի, փուշքա չէ, նավամոդնի թվանքի անուն է, որ չախմայի տեղ մի սուր ասեղ ունի. ռեդութն էլ այնպես չեն ասում, ճիշտը որ ուզում ես իմանալ, ռեդութ չի, Ռեդութ-Կալե է. այն Թիֆլիսի կողմերը գուռջիի ֆողի վրա մի քռեփոստ է... հետո՞, կերա՞ր հիմա: \nԻ՞նչ էր այդ իմացած-չիմացածդ, մարդու սուտ հանածդ. ինչ է, որ ղոնախ ես գնացել, ամեն բան էլ իմացած եղա՞ր, ինչ է... \nՀիմա մայրդ, մեռելդ…\tտեղը չէ՞:\n\nԷլի ինչ էլ որ լինի, լավ որ մարդիկ մեջ մտան, այդ տղին կտկտելով հեռու քշեցին, անուշ խոսքերով Սեխպոս-այի սիրտը շահեցին:\n\n— Էհ, լավ, Սեխպոս-ա, սիրտդ թող շուռ չգա փիճի համար. նրա խոսքին լսող կա՞ որ, — ասին մյուսները:\n\nՈւ Սեխպոս-ան իրեն խոսքը առաջ տարավ:\n\n— Դե՛, ախպերս, երբ որ Տեր-Խուկասովը գալիս է այդ Փլևնա-փաշային Մեծ սարի ետևը տեսնում է, իսկույն սթռաժնի է բացում ու փաթափա՛թ-փաթափա՛թ-փաթափա՛թ...\n— Սեխպոս-ա, — ասաց մի ուրիշը, — խոսքդ չմոռանաս, բայց կարծես թե Տեր-Խուկասովը չէր, այլ Լոռիս-Մելիքովն էր... \nԱյդպես չէ՞ որ, կարծես թե այդպես է միտք գալիս...\n— Լսել ես, բայց այնպես չես լսել, — ասաց Սեխպոս-ան. — Լոռիս-Մելիքով որ ասում են, նա ուրիշ գեներալ է, նա գիշեր-ցերեկ թագավորի մոտն է, որտեղ նա գնում է, նա էլ այնտեղ է գնում...\nՍխալ ես, Սեխպոս-ա, — ասաց Տնկռի Քիրքորը, — թագավորի մոտինը Լոռիս-Մելիքը չի, Շոլքովնիքովն է:\n\n— Չէ՛, ախպե՛ր, — ասաց Սեխպոս-ան, — Շոլքովնիքովը զավսեմ ուրիշ կողմ է. նրան թագավոր-կայսրը հատուկ հրամանք է տվել, որ հայ-քրիստոնյային հարամու ձեռքից ազատի– հայի թագավորություն տա:\n\n— Մեջտեղում, կարծես թե հայի անունը չկա, — ասաց Տընկըռի Քիրքորը, — բուլղար լսել եմ, բոսնի լսել եմ, սերբ լսել եմ, բայց հայի անունը, շթոթը, լսած չեմ:\n\n— Քեզ ո՞վ է ասում, — ասաց Սեխպոս-ան, — ես քու լսածդ ուզո՞ւմ եմ որ, երբ որ ինքս աչքովս տեսել եմ գազեթը ու ականջովս լսել եմ մեջի գրածը, թե ողորմած թագավորը այսպես-այսպես հրամանք է արել, որ Շոլքովնիքովը գնա ու հայի թագավորություն հաստատի ու աղա Լազարովի որդիներից մեկին էլ հայ թագավոր անի: \nՇա՛շ, Ռոստովում դուրս եկած գազեթը տեսած չե՞ս, ինչ է — մի կարդա, ամեն ինչ այնտեղ մանրամասն գրած է ո՛ւ...\n— Հետո, ի՞նչ անենք որ գրած է. գազեթի մեջ գրած բանը բոլորը ճի՞շտ է դուրս գալիս, ինչ է:\n\n— Հապա ի՞նչ ես կարծում, իհարկե ճիշտ է դուրս գալիս, սուտ դուրս գալու որ լինի, հեչ գազեթի մեջ կգրեի՞ն…շա՛շ:\n\n— Որ այդպես է, հապա ինչո՞ւ…\n— Շաշ, այդ հանա՞ք ես կարծում գազեթ ասած բանդ. գազեթը` թագավոր-կայսրի հրամանքով դուրս եկածը չգիտե՞ս... \nՄեկ էլ ձեռքդ գազեթ որ ընկնի, դու մի ետևի կողմը նայի, այնտեղ գրած է` «ցենզուռըմ փազվալյայիմ». «փազվալյայիմ» գիտե՞ս ով է ասում. այդ թագավորն է ասում. ցենզուռն էլ, ով գիտե ի՞նչ ասել է. կամ թագավոր ասել է, կամ մինիսթռ ասել է, կամ ֆեռթմառշըլ ասել է: \nՀապա՛, գազեթ ասածդ դու կատակ բա՞ն ես կարծում:\n\n— Որ լինի, կլինի, ով գիտի, ախպեր, — ասաց Տնկռի Քիրքորը պոչը քաշելով. բայց կարծես, այդպիսի զրույցները խաթա են. մեկ էլ տեսնես սև քառեթ կնստեցնեն ու քոռմուկի ծակը կխռթեն — թե դրել ես` գտի՛ր:\n\n— Հապա ի՞նչ էիր կարծում...\nՆՈՐ ՏՈՒՆ ԵՎ ՀԻՆ ՏՈՒՆ\n(Բարեկենդանի զրույց)\nՄի շոգ օր, կարծեմ հուլիսի տասի մոտերքը, տանից ելել, գնում եմ տեր-Մկրտիչին, որ օրվա ծախսերիս համար մի քիչ փոխ առնեմ: \nՀուլիսի տասի մոտերքն եմ ասում, որովհետև վաղուց նկատել եմ` իմ առած ռոճիկը քսան օր հազիվ է ծայրը — ծայրին հասցնում: \nՄնացած օրերը պարտքով եմ ապրում: \nՄեր ռոճիկը, սովորաբար, ամսի քսանին են տալիս. դե՛ հաշիվ արա: \nԻնչ որ է:\n\nԺամը տասը դեռ չկար, բայց օրն այնպես տաք էր, որ շունչ առնելիս կարծես բոց կուլ տայիր: \nԵրկնքից, Աստված ազատե, կրակ էր թափվում: \nՎաղուց անձրևի երես տեսած չէինք. գետնի խոտերը, ծառերի տերևները` բոլոր դեղնել, թոշնել ու գլուխները վար էին կախել: \nՍայլուղիների փոշին մինտարի հաստություն ուներ: \nՄի փոքր քամի որ բարձրանում էր, ձի կամ սայլ որ անցնում էր, փոշին սարի պես կանգնում էր առաջդ, բերանդ, ծոցդ, գրպաններդ լիքը լցնում: \nՄի կերպ հասա տերտերի տունը: \nՀասա, բայց ի՞նչ օգուտ. դարբասը փակ, լուսամուտի փեղկերը փակ, մարդու ձայն-ձուն չկա:\n\n«Սա ի՞նչ բան է, ասի մտքիս մեջ, այս մարդն ո՞ւր է կորել»: \nԱյդ րոպեին, դրացու լուսամուտից, մի կին — բանն աջողի — գլուխը դուրս հանեց: \n«Տիկին, — ասի, — չգիտե՞ք տերտերը ո՞ւր է գնացել»: \n«Ի՛, դա ի՞նչ հարց է, — ասաց կինը, — չգիտե՞ս, ի՞նչ է, նա Լուսավորիչի գերեզմանոցն է տեղափոխվել. առաջին տարի՞ն է որ. այս քանի տարի է իրար վրա, ամառները, ընտանիքով նա այնտեղ է անցկացնում. լսած չե՞ս, ի՞նչ է»: \nԿնոջ ասածը ճիշտ էր. այդ ես գիտեի, բայց մոռացել էի: \nՀիմա ես ի՞նչ անեմ, միտք էի անում, այս տաքին ինչպե՞ս նորից ճամփա ելլեմ. հաշվե` մի վերստ, վերստ ու կես տեղ ոտով պիտի գնամ` փոշու միջով, հոտած փողոցներով և ամեն քայլափոխիս գազազած շան հանդիպելով: \nՀեչ եղե՞լ եք այն վերի թաղերը. նկատե՞լ եք այն քանդված, առանց բակի, նեխած, եղեգնե կտուրներով մանր տները, նկատե՞լ եք այնտեղի բոշաների նմանող հայ կանանց, մանր-մունր, վտիտ, չարաճճի երեխաներին. մեծ-մեծ, գազազած շներին, որ ուղիղ փողոցի մեջտեղը պառկած են լինում: \nԱպա սատկած կատունե՞րը, հավե՞րը. ապա դեզ-դեզ կխտած ա՞ղբը, կոխորտած կղմինդրնե՞րը, աղյուսնե՞րը, ամաննե՞րը: \nԱհա այդ փողոցներով պիտի անցնեի` տերտերի ամառվա կեցած տեղը հասնելու համար: \nՆեղություն որ չունենայի` հիմա՞ր էի այդպես տանջանք հանձս առնեի: \nԱյդ էլ որ չանեի` ի՞նչ կլիներ հալս: \nԱյնքան երեխաներս կարո՞ղ էի քաղցած թողնել: \nԻնչպես վերը ասի` առած ռոճիկս հազիվհազ քսան օր է բավականացնում, մնացած տասը օրը, սովորաբար, պարտքով էինք ապրում: \nԱհա այդ տասը օրվա համար ամիսը մի անգամ բարեկամներիցս մեկին գլխացավանք էի տալիս: \nԱյս անգամ էլ ամբողջ հույսս իմ բարեկամ տերտերի վրա էր:\n\nԼուսավորչի գերեզմանոցը որ հասա` իմս էլ ինձ հասավ. շապիկս ջուր էր կտրել. երեսիցս փոշոտ քրտինքն այնպես էր վազում, որ երբ թաշկինակով սրբեցի, թաշկինակս աման-չաման սրբելու ջնջոցի նմանվեցավ, հազիվ շունչ էի քաշում` այնպես էի նվաղել: \nՏերտերը, — շնորհակալ եմ, — «ներս համեցեք» արավ: \n«Չէ, — ասի, — այս տոթին ներսը մնալու բա՞ն է որ. խեղդվի՞մ, ի՞նչ է»: \n«Որ այդպես է, — ասաց տերտերը, — դու այստեղ կեցիր, ես գնամ չայի պատրաստություն տեսնեմ: \nԹե կուզես, գնա մի քիչ գերեզմանոցը ման արի»:\n\nՏերտերը գնաց թեյ պատրաստելու, իսկ ես` դեպի գերեզմանոցը: \nԵլա մոտակա բարձր բլուրի վրա. հեռվից տեսնում էի քաղաքի մրջնային եռուզեռը, իսկ ոտներիս տակ կար մի ուրիշ` լուռ ու խաղաղ քաղաք, որ բան ու գործը վերջացրած, ամենքի հետ կապերը խզած, բոլոր հաշիվներն ավարտած, ինչպես ասում են` ալյուր մաղած, մաղն էլ պատից կախած` հավիտենական քնով քնած էր:\n\nԳերեզմաններից շատերի վրա միայն հասարակ արշիննոց քար էր դրած, վրան էլ գիր չկար, հայտնի չէր` հարուստ իշխանի՞ էր, թե՞ ժամի դռանը մուրացող աղքատի, աղայի կնո՞ջ էր, թե՞ հասարակ մի գեղջկուհու, գիտնական վարդապետի՞ էր, թե մի պարապորդի:\n\nԿային ուրիշ գերեզմաններ էլ մարմարե, երկաթե` վրաները ոսկեզօծ գրերով, թիվն էլ գրած էր, թե հանգուցյալը երբ է ծնվել, երբ է վախճանվել. բայց թե` ի՞նչ է արել, ո՞ւմ է օգուտ տվել, իրենից հետո ի՞նչ բարի գործ, կամ ի՞նչ բարի հիշատակ է թողել` հեչ հայտնի չէր: \n«Մկրտիչ Կռուշով», «Գաբռել Զեվզեկով», «Մկրտիչ Կիսարով», «Կարապետ Տուտուկով», «Մայրամ Խուլվաթովա», գնա՛ ու սրանից բան հասկացիր: \nՇատ, շա՛տ դժվար էր գտնել «Աստված ողորմի հոգուդ» ասելու արժանի գերեզման, որովհետև կենդանի ժամանակները դրանք հոգի (այսինքն` խղճմտանք) ասած բանը հազիվ թե ունեցած լինեին, ո՞ւր մնաց մեռնելուց հետո...\nԱհա, առջևս են հա՛մ մեռած, հա՛մ ապրող քաղաքները. երկուսից ո՞րն է լավ, որը` վատ, Աստված վկա` դժվար է ասելը: \nԻ՞նչ լավ բան է արել ոտքիս տակի մեռած այս քաղաքը. ի՞նչ լավ բան է անելու այն ապրող քաղաքը. երկուսից ո՞րն է ավելի օգտակար, ո՞րն է հայ ազգին ավելի պատիվ բերում: \nՀին քաղաքացին կերել, խմել, քեֆ արել ու մեռել է. ապրողն էլ կուտի, կխմի, քեֆ կանի և այսօր վաղը պիտի ընկնի-մեռնի: \nՏարբերությունը շա՞տ է:\n\nԱչքս դեպի Սուրբ Խաչի կողմը դարձրի, տեսա մեր կովերի նախիրը, որ հեռվում արածում էր: \nՄիտք արի. այդ կովը ուտում, խմում, կաթ է տալիս, ծնում է, մի օր էլ պիտի ընկնի, սատկի (եթե ծերության ժամանակ մսագործի դանակին չհանդիպի), բայց սատկելուց հետո էլ անօգուտ չի, տե՛ս, կոշիկիդ ներբանը կովի կաշուց է. ասել է` կովը սատկելուց հետո էլ մի օգուտ ունի: \nԵթե կովը հոգի ունենար, կոշիկիս ներբանին նայելիս, ամեն անգամ` «կո՛վ, Աստված ողորմի հոգուդ» կասեի, բայց ինչո՞ւ պիտի ողորմիս տամ այն անօգուտ մեռածների հոգուն, երբ նրանք իրենց կենդանության ժամանակ մի լավ գործ կատարած չունին:\n\nՍաստիկ տրտմեցի:\n\nՔայլելով-քայլելով եկա մի հին գերեզմանի մոտ: \nՎրայի քարը բավական մեծ էր. կլիներ, գուցե, երկու արշին ու կես, բայց կեսից ավելին գետնի մեջ էր խրված, մյուս կեսն էլ պետք եղածից ավելի էր բարձրացել: \nԱյդ դեռ ոչինչ: \nՎրան մի տարօրինակ բան նկատեցի. քարի վրա գերեզմանի աջ ու ձախ կողմերը լիքն էր կովի հին ու նոր ապականությունով. կարծես անասունները խոսք մեկ էին արել` իրենց հարկավորությունը միայն այդ խեղճ գերեզմանի վրա կատարելու: \nԴա բավական չէր. քարի վերև բարձրացած ծայրից սաստիկ գարշահոտություն էր գալիս. անամոթ շները սովորություն էին արել անպատճառ գալու և ետևի ոտները վերցնելու: \nԽոզերն էլ հանգիստ չէին տվել այս անբախտ գերեզմանին: \nՆրանք էլ հալվա շինելու իրենց շնորհքն էին ցույց տվել: \nՄի խոսքով` անբան անասուններն այս գերեզմանն իրենց վատերկլոզետն էին դարձրել Sic transit gloria mundi!115, — ասի ու նրա մոտ մի բարձրիկ քարի վրա նստեցի, որովհետև, ինչպես ասի, սաստիկ հոգնած էի:\n\nՔարի վրա նստելուս պես, հենց որ աչքս բարձրացրի, ի՞նչ տեսնեմ` լավ է: \n— Հեռվից մի աղա (քայլվածքից ու խոժոռ դեմքից հայտնի էր աղա լինելը), ձեռները մեջքին դրած, առջևից ու հետևից` գլուխները բաց երկու տերտերներ, երեցփոխներ, ժամկոչներ` ուղիղ դեպի ինձ էին գալիս: \nԱյդ աղային, կարծես, ճանաչում էի. բայց ո՞վ էր, ի՞նչ էր անունը, ե՞րբ կամ որտե՞ղ էի տեսել — չէի մտաբերում: \nՆույնպես էլ տերտերներին, երեցփոխներին ու ժամկոչներին, կարծես վաղուց, շա՛տ վաղուց, մանուկ ժամանակս նրանց մի երկու անգամ տեսել եմ, իսկ հետո անհայտացել են, այլևս չեմ հանդիպել: \nՆրանց հագուստն էլ հին ձևի էր: \nԱղայի քայլվածքը մի քիչ ուղտի քայլվածքի էր նման — հո՛փ-հո՛փ. այդ շատ լավ միտք է. — առաջվա ժամանակները դա աղայության ու հարստության նշան էր. ճիշտն ասած` այժմ էլ հատ ու կենտ կան այդ ձևով քայլող հարուստներ: \nԱղան իրար ետևից չորս-հինգ հատ ա ա ա ա չասած` բերանից խոսք չէր հանում, օրինակի համար. «ա ա ա ա, ես այն շան զավակին ցույց կտամ իմ ով եղածս», «ա ա ա ա, այդ ի՞նչ դատարկ խոսք ես ասում», «այդ ասածդ ինքդ էլ կհասկանա՞ս» և այլն, ահա այս ձևով:\n\nԵրբ ինձ մոտեցավ.\n— Ինչո՞ւ իմ նոր տունն ես եկել, — հարցրեց:\n\n— Սա քո տո՞ւնն է որ, — ասի:\n\n— Ապա չգիտեի՞ր, — ասաց նա:\n\n— Քեզ պես աղա մարդուն մի՞թե վայել է այսպիսի կեղտոտ տան մեջ մնալը. այս ի՞նչ է սրա չորս կողմը, — ասի ու ձեռքով ցույց տվի կովերի ու շների արարմունքը:\n\n— Դրա պատմությունը շատ երկար է, — ասաց աղան:\n\n— Անունդ ի՞նչ է, — հարցրի:\n\n— Արի գնանք իմ հին տունս, անունս ու իմ ո՛վ լինելս այնտեղ կիմանաս, — ասաց, երեսը դարձրեց և սկսեց նույն ուղտի քայլվածքով — հո՛փ-հո՛փ գնալ. տերտերները, երեցփոխները, ժամկոչները ետևից գնացին: \nԵս էլ տեղից վեր կացա ու նրանց հետևեցի: \nԳնալու ժամանակս մի բան նկատեցի. քանի որ արևը դիմացներս էր, ստվերներս հետևներիցս պիտի լիներ. այնպես չէ՞. իմ հետևից ստվեր կար, իսկ աղան ու նրա հետի մարդիկը ստվերներ չունեին: \nԴեռ մի ուրիշ բան էլ. հետս զրույց անելու ժամանակ աղայի աչքերի մեջ իմ արտացոլումը չէր երևում: \nՆկատված է, որ այս երկու բանն էլ վատ նշաններ են: \nԽելքս վրաս լիներ` վախից լեղիս պիտի պատռեր, բայց այս անգամ այդ նշանները ես բանի տեղ չդրի:\n\nՄի ուրիշ բան էլ պիտի ձեզ ասեմ, բայց չգիտեմ, կհասկանա՞ք, թե՞ ոչ: \nԱյդ պահին ժամանակ ասածդ, այսինքն` ժամ, օր, ամիս, տարի` կարծես ինձ համար չկային. տարվա, շաբաթվա մեջ լինելու բանը րոպեի մեջ էր կատարվում, և ես հեչ չէի զարմանում և չէի հարցնում, թե ինչո՞ւ այսպես շուտ է անցնում ժամանակը: \nՕր, տարի, շաբաթ, րոպե — բոլորը չքացել էին, չկային. միայն աչք բանալ-փակել կար... \nՉէ՛, տեսնում եմ, որ ասածս չհասկացաք: \nԱյս բանը մարդ ինքը պիտի նկատի, թե չէ ուրիշի ասածով դժվար կհասկացվի:\n\nԵրբ որ աղայի տունը մտանք, քիչ առաջվա տերտերները, ժամկոչները անհետ էին եղել, չկային. ես չզարմացա, անգամ` չհարցրի, թե ո՞ւր են գնացել, կարծես այդպես էլ պետք է լիներ: \nՄիայն երկուսս ներս մտանք: \nԱղան ինքը հին մարդ էր, բայց տունը այժմյան նոր տների ոճով էր շինած: \nԱյսօրվա պես միտս է. տունը փառավոր տուն էր: \nՍանդուղքի կեսին հասած` պատի վրա մի մեծ հայելի տեսա: \nՊատշգամբի պատերը տեսակ-տեսակ գույներով նախշած էին: \nՏունը երկու մասի էր բաժանված. ձախ կողմը աղայի զբաղեցրած սենյակներն էին, աջ կողմը` տոնական մասն էր — դահլիճ, հյուրասենյակ, սեղանատուն: \nԴռները, լուսամուտները, հատակը բոլորը հեռու տեղերից բերած, թանկնոց փայտից էին: \nՍենյակների մեջ երկաթ չէր երևում, ամեն ինչ ցոլուն պղինձ ու բրոնզ էր: \nՄեծ-մեծ, ոսկեզօծ ջահերը գմբեթի բարձրության հասնող առաստաղից կախված էին. դռների ու պատուհանների վարագույրները թանկնոց ընտիր կտորներից էին. սենյակների ակյուններում տասներկու մատներով ոսկեզօծ աշտանակները դրված էին փոքր սեղանների վրա. աթոռները, նստարանները, բազկաթոռները, դիվանները թանկնոց փայտից էին շինած, վրաներն էլ ընտիր կտոր քաշած: \nՀազար հինգ հարյուր մանեթանոց դաշնամուրը դրված էր պատի մոտ, դիմացն էլ առանց մեջքի կլոր աթոռ: \nՊարզ հայտնի էր, որ աղան եկող-գնացողին զարմացնելու համար փող չէր խնայել: \nՄոսկվայում, Պետերբուրգում այդ ձևի տներ տեսած չեմ, բայց գինետներ շատ եմ տեսել... \nԷ՛հ, ինչ որ է:\n\n\n\n\n\n\nԵս զարմացած` դահլիճի պատերը, առաստաղը և տան կահ-կարասին էի դիտում, երբ կամացուկ ներս մտավ բեռնակրի նման մի երիտասարդ երկարավիզ կոշիկ հագած, շալվարի փողքերը կոշիկների ճտքերի մեջ դրած, և ասաց.\n— Աղա՛, հինգ հազար փութ ընդունեցինք: \nԱպրանքը վատ ապրանք չէ:\n\n— Լավ չորացրի՞ք, — հարցրեց աղան:\n\n— Ի՞նչ ես խոսում, մոտ ութը օր սայլերը կանգնեցրել էինք թեժ արևի տակ. ամեն սայլից համարյա մի փութ չորացավ:\n\n— Այդ շատ լավ արիք: \nՎար առնելու ժամանակ բուրդը մի լավ (ձեռքով ցույց է տալիս) թափ տվի՞ք:\n\n— Թափ չտվինք, բա ի՞նչ արինք, կաշին էլ հանեցինք. Ամեն մի սայլից համարյա մի-մի ձեռնասայլակ հող ու աղբ թափեցինք. ամեն սայլից դա էլ փութ, փութ ու կես տարբերություն արավ: \nՄալաքանները կեցած տեղերը քիչ էր մնում լաց լինեին — больно обидно будет — ասում էին ողորմելիները, բայց մերոնք անդադար թափ էին տալիս, ցեխն ու մանր բուրդը կարկտի պես վար էր թափվում... \nԱյս առուտուրից էլ մանեթին-մանեթ որ չվաստակենք, ուղղակի հիմար պիտի լինենք:\n\n— Է՛յ, լա՛վ, — ասաց աղան, — մնացած փողի համար կասես, որ վաղը երեկոյան կողմը գան առնեն: \n— Ասաց ու դեպի ինձ դարձավ: \nԱմբարի մարդը գնաց:\n\n— Հը՞, հավանո՞ւմ ես տունս, — ասաց պարծենալով:\n\n— Չհավանելու տո՞ւն է որ, — ասի...\nԽոսքս դեռ չէի վերջացրել, որ վախվխելով ներս մտավ սև շորով, գլուխը հին լաչակ կապած, դեմքի համեստ արտահայտությամբ, միջին տարիքի մի կին:\n\n— Բարև, աղա՛, — ասաց, ձայնը հազիվ բերանից հանելով և գլուխ տվեց.\nԵրևում էր, որ աղան դժգոհ էր, որովհետն բարևը չառավ, և խոժոռ դեմքով ասաց.\n— Ինչի՞ ես եկել:\n\n— Աղա՛, քեզի մեկ խնդիրք ունիմ, ոտքդ պագնեմ, չէ մի՛ ասիլ: \nԱղջիկս, Մարգարիտը, հայ-հայ տասնիննը կմտնի. դուռ-դրացու բերնի մաստաք եղավ խեղճը. այս հինգերորդ ուզողն է. մեր ուժի չափով օժիտ պատրաստել ենք. միայն թե` սա էլ մյուսների պես, մի քիչ փող է ուզում, ընդամենը յոթանասունհինգ մանեթ: \nԱղա՛, ոտքդ պագնեմ, չէ մի՛ ասիլ. տո՛ւր այդ փողը, պապայիդ-մամայիդ հոգուն մատաղ, զավակներուդ արևուն համար, խեղճ աղջկաս վիզը մի՛ կտրիլ: \nԽալխը տասներկու-տասներեք տարեկան աղջկանը տանից դուրս է հանում, մերը` տունը մնալով, ամոթից ու դարդից օրեցօր ճրագի պես հալվում է, թե որ էլի մնա, ո՞վ գիտե խալխը ինչեր պիտի հնարի. հո գիտես մեր խալխի լեզուն: \nՀայտնի է, որ մարդս իր ձեռքի արհեստովը զոռով-շառով տուն է կառավարում. խեղճը կոպեկներով ե՞րբ պիտի կարողանա յոթանասունհինգ մանեթ հավաքել: \nՔեզի չեկած, մեկ-երկուսին գնացի, տներն ընկա, բայց օգուտ չեղավ. բոլորը քո վրա են ցույց տալիս, այսինքն թե` մոտիկ ազգականդ թողած, ինչո՞ւ օխտն օտարի դուռը կընկնիս... \nԱղա, ոտքդ պագնիմ, սրբե՛ արդար աղջկաս աչքին արտասուքը:\n\nԱսում էր և հոնգուր-հոնգուր լաց լինում խեղճ կինը. քարն էլ կշարժվեր տեղից, չէ թե մարդու սիրտը: \nԲայց աղայի պետքը չէր:\n\n— Աղջի՛, — ասաց նա, — էդ ինչե՞ր ես դուրս տալիս. բերնեդ ելածը ականջդ էլ կմտնե՞: \nՔեզ ո՞վ ասաց, որ իմ վզի պարտքն է իմ աղքատ ազգականներիս աղջիկների համար էրիկներ ճարել: \nԴուք զավակ գոյացուցած ժամանակներդ ինձնից հրաման առե՞լ էիք որ: \nԹե որ զավակ պահելու կարողություն չունիք, ինչո՞ւ եք նրանց աշխարհք բերում. միայն աղքատ շատացնելու համա՞ր: \nԱյս մեկ: \nՄեկ էլ` այդ ի՞նչ հանդգնություն է, չեմ հասկանում, հենց որ ազգականներիցդ մեկը չորս-հինգ կոպեկի տեր է դառնում, իսկույն գայլերի պես վրա եք թափվում, կտրտում, պատառոտում, թալան-թալան անում, ու ժամանակ չեք տալիս, որ մարդը շունչ առնե: \nԱյս էլ երկու: \nՔեզ ո՞վ է ասել, թե իմ ունեցածս այնքան շատ է, որ ո՛չ միայն իմ ընտանիքիս պետքերը կարող եմ հոգալ, այլև իմ բոլոր ազգականներիս պետքերն էլ: \nԱյս տարի, լսած չե՞ս, ի՞նչ է, ո՛չ միայն վաստակ չենք անում, այլև ունեցածներիս գլխից պիտի ուտենք: \nՀիմիկվա ժամանակը, ջանս, վաստակի ժամանակ չէ: \nԱպրանքը թանկ-թանկ ենք առնում ու վնասով ծախում. բա՛, մարիկս: \nԱռաջվա տարիները լիներ, ինչո՞ւ չէ, почему не так, իհարկե, մի հնար կգտնեինք. բայց հիմա, կուրանամ, կույր ման գամ, թե սուտ եմ ասում` գործերս շատ վատ են:\n\n— Աղա, թե որ այդպես է, տունս գրավ վերցրու:\n\n— Ինչքա՞ն տամ:\n\n— Տուր հարյուր հիսուն մանեթ:\n\n— Դա շատ մեծ փող է. տունդ այդքան չարժե. ուզում ես հարյուր մանեթ կտամ: \nՀետո` քանի՞ տոկոս պիտի տաս:\n\n— Կտամ ամիսը մի կոպեկ:\n\n— Քիչ է. ուրիշից երեք կոպեկից պակաս չեմ առնում. բայց քո խաթեր համար, քանի որ ազգականս ես, երկու կոպեկ կառնեմ:\n\nԴարձյալ դուռը ճռռաց և մի ուրիշ բեռնակիր ներս մտավ:\n\nԱղան կնոջը ձեռքով արավ:\n\n— Աղջի՛, — ասաց, — հիմա ես ժամանակ չունեմ քեզ հետ օժիտի մասին խոսելու. գրավի օրինավոր թղթերը պատրաստի, երեք-չորս օրից հետո հանդիպե:\n\nԿինը բան էր ուզում ասել, աղան խոժոռ նրան նայեց. խեղճի խոսքը շրթունքին սառեց: \nՎիզը ծռած, փեշով աչքերը սրբելով դուրս գնաց: \nԿարծես սիրտս, աղիքներս ժանգոտ ակիշներով չանգռեցին:\n\n— Աղա, — ասաց ներս մտնողը (տեսքից երևում էր, որ դա էլ ճարպիկ մարդ էր. գողի աչքերը չորս կողմն էր պտտեցնում). աղա՛, հա՛մ տասնութ հազար խսիր Վալյանին հանձնեցինք, հա՛մ էլ պահեստից քսաներեք հազարը ամբարներս դատարկեցինք:\n\n— Ընդունողը բան չասա՞ց, այսինքն, ուզում եմ հարցնել, թե` մեջերդ վեճ-բան չեղա՞վ, — ասաց աղան:\n\n— Խև՞ եմ, ի՞նչ է, որ դրան բերան բանալու ժամանակ տամ, — ասաց բեռնակիրը, պարծենալով, — ամենից առաջ դրան տարա Պառպոյի գինետունը, երաժշտությամբ, պարուհիներով լուսե-լուս հետը քեֆ արի. ամենաքիչը երեսունհինգ պունշ (ջերմօղի) խմեցրի. ամեն ինչ տեղովը եղավ. դրանից հետո էր, որ բաց արի ամբարները և սկսեցի հանձնել: \nԿհավատա՞ս, այդ հինգ հազար պարկի թրջված ապրանքն առաջին տեսակի տեղ գնաց. ամբողջ պաքսիմատը ապրանքի հետը խառնելուց զատ, մոտ հարյուր չափ էլ հող ու ավազ զարկի: \nՄինչև հիմի մարդը դեռ ուշքի չի եկել:\n\n— Նիչևո, մալադեց, — ասաց աղան:\n\n— Բա քու խրատներդ հեչ ես կմոռանա՞մ:\n\nԱղան երեսն ինձ դարձրեց, ու ասաց. «Տեսա՞ր, մարդ ո՛րին կասեն. այսպիսի մարդիկ որ շատ լինեին` մեր քաղաքի բանը ոսկի էր: \nԹե չէ` մեկից-մյուսից ողորմություն մուրալուց, կամ ամբողջ կյանքում չը՛ք-չը՛ք-չը՛ք աշխատելուց խոշոր կապիտալ հեչ չի գոյանա: \nԱշխարհքը, ջանս, աչքաբաց մարդունն է. ուտիս ու պաս նայողի փորը միշտ վեց-վեց կանի. դա վաղուց փորձած բան է:\n\nԱղան դարձավ բեռնակրին ու հարցրեց.\n— Բա պահեստի ապրանքն ինչպե՞ս դատարկեցիք մեր ամբարները:\n\n— Դա, հո, հեքիաթի պես բան էր, — ասաց բեռնակիրը, — մեկ որ` ո՛չ մի չափ չորս, հինգ անգամ փայտով չզարկած, ներս չտարանք, չափի փայտն էլ այս անգամ սաստիկ ծռած էր. յուրաքանչյուր չափի մեջ չորս մատ ավել էր մնում. դա հեչ. ամենածիծաղելին այն է, որ հիսունութը, հիսունիննը հաշվելուց հետո, նորից նոր քառասունից էինք սկսում. այսպես` ամեն մի հարյուր չափի մեջ. այնպես որ` մարդու ապրանքը համարյա կես արինք, հա՛, հա՛, հա՛...\n— Այդ էլ վատ չէ, — ասաց աղան: \n— Երևում է, որ մի օր դու քաղաքիս աղաների շարքը պիտի անցնես: \nՄարդ դարձողը տեսքից է երևում: \nԴրան առևտրական տաղանդ են ասում:\n\n«Չէ, ասի մտքիս մեջը, տաղանդ չեն ասում, այլ խարդախություն ու սրիկայություն», բայց համարձակություն չունեցա բարձրաձայն ասելու. վախեցա, որ ազգասեր աղաները Արվեստական դպրոցը փակելու հարցը դումայի մեջ նորից կբարձրացնեն:\n\nԲեռնակիրը գնաց: \nՔիչ հետո նորից բացվեց դուռը ու ներս մտավ հիսունհինգ-վաթսուն տարեկան մի մարդ. վրայի հագուստը շատ տեղ այրված էր, անգամ գլխի մազերը, ունքերը, արտևանունքները խանձված էին:\n\n— Ա՛յ տղա, Ասատո՛ւր, — ասաց աղան, — այս ի՞նչ է եղել քեզ. կրակի մե՞ջ ես ընկել, ի՞նչ է:\n\nԾեր մարդը, բերանը դեռ չբացած, պո՛մփ արավ, աղայի ոտներն ընկավ ու սկսեց մղկտալով լաց լինել:\n\n— Ամա՛ն, աղա, — ասաց, — դու էլ որ չհասնես, տնով-տեղով պիտի կորչեմ... \nԱյս գիշեր տունս կրակ ընկավ. ինչպես որ կամ` այնպես դուրս եկա, ունիմ-չունիմս ամբողջը հեչ եղավ. երեկ լավ-գեշ ապրում էի, այսօրվա օրս կնոջով ու օխտը զավակով քաղաքիս վերջին աղքատը դարձա...\n— Այդ ինչպե՞ս եղավ. — հարցրեց աղան:\n\n— Ջանս, գիշերը կինս օջախ վառեց, ուզում էր բանջար տապակել. ինչպես է լինում, թավայի եղը բռնկում է. կինս իսկույն վազում է, թավայի կոթը բռնում է, որ օջախի վրայից իջեցնի, չա՛ր սատանա. թավայի կոթը նույնպես տաքացած է լինում, ու կնոջս ձեռքն այրում է. թավան ձեռքից ցած է ընկնում. բոցավառված յուղը թափվում է տաշեղով լիքը զամբյուղը` լվանալու համար հավաքված փոխնորդի վրա. մի րոպեի մեջ, — կնոջս պատմածն եմ ասում քեզ, — խոհանոցը լցվում է կրակ ու բոցով. կինս հանկարծակի ներս է վազում` «հրդե՛հ, հրդե՛հ... ջո՛ւր, ջո՛ւր» կանչելով, և ուշքը գնում է: \nԲանի էությունը չեմ հասկանում: \nԿնոջս վրա ջուր եմ լցնում, ճակատին, ականջների ետևը քացախ եմ քսում, նաշադիր եմ դնում քթին: \nԱյդ միջոցին կրակն իր անելիքն անում է. բռնում է տանս առաստաղը: \nԵս դարձյալ բանից տեղյակ չեմ: \nԿինս հենց որ աչքերը բաց է անում, կանչում է. «Խոհանո՛ցը... հրդե՛հ... շուտ ջո՛ւր, ջո՛ւր»: \nԱրդեն բանը բանից անցել էր, տունս ծխով է լցվում, երեխաներս «վա՛յ, վա՛յ» ճչալով դուրս են թափվում: \n«Պապա՛, հրդե՛հ» գոռում են դրսից: \nԻսկույն կնոջս ձեռներիս վրա եմ վերցնում, անցնում բոցերի միջով և հազիվ-հազ ազատվում եմ ողջ-ողջ այրվելուց: \nՏանիցս մի հատիկ ասեղ չեմ կարողանում ազատել, ամբողջն այրվում է, ու ես, այսօրվա օրս, քաղաքի ամենավերջին աղքատն եմ: \nԱմա՛ն, աղա, հիմա դու գիտես, վերևն Աստված, ներքևը` դու, ո՛չ տեր ունիմ, ո՛չ տիրական. տերս էլ դո՛ւ ես, տիրականս էլ դո՛ւ ես. ամբողջովին մերկ ընտանիքովս քու հույսով ենք մնացել ու քու ձեռքն ենք նայում...\nԱղան մտածմունքի մեջ ընկավ. բավական ժամանակ լուռ մնաց, և ապա ասաց, — հա՛յ, մարըդ լամ, այսպես էլ բա՛ն:\n\nԴարձյալ մի առժամանակ լռեց, ու նորից սկսեց.\n— Ա՛յ տղա, — ասաց, ես քեզի մի բան ասեմ: \n— Ասատուրը նրա բերանին նայեց այն հույսով, թե օգնության մի խոսք պիտի լսեր: \nՃիշտն ասած, ես էլ այդպես կարծեցի:\n\nԱղան ասաց.\n— Մեկ էլ որ թավա առնելու լինիս` չլինի թե երկաթի կոթովն առնես. դրա փայտե կոթովն էլ կա, ա՛յն առ. թե որ չգիտես էլ` հյուսներին շինել տուր, քանի՞ կոպեկի բան է որ, թե չէ` երկաթը շուտ է տաքանում և մարդու ձեռ է այրում: \nԱյս մեկ: \nՔեզ տալու երկրորդ խրատս էլ այն է, որ կնոջդ պատվիրես` թավայի մեջը շատ եղ չդնի, որովհետև եղը, հալելուց հետո` կթափվի կրակի վրա և դժբախտություն կպատահի: \nԱյս էլ քեզ երկրորդ խրատս: \nԵրրորդ խրատս էլ այն է, որ տաշեղ ասած բանը միշտ օջախից հեռու պիտի պահես, որովհետև, Աստված չանե, մի կայծ մեջն ընկնի թե չէ, ամբողջը կբռնկի: \nԴեռ ուրիշ բան էլ պիտի ասեմ. մեկ էլ որ խոհանոց շինելու լինես` օջախի առջևը թիթեղ քաշի որ — մարդ է, աշխարհք է — թե կրակ կամ կայծ ընկնի` տախտակը չայրվի: \nԲայց ամենալավն այն է, որ խոհանոց ասածդ տանդ մեջը չպիտի անես, այլ տանիցդ ամենաքիչը տասնհինգ-քսան գազ հեռու: \nՄեկ էլ` շատ վատ սովորություն է, որ մերոնք խոհանոցը փայտից ու տախտակից են շինում. աչքը սիրեմ աղյուսե խոհանոցի. հեչ կրակից չի վախենում: \nՀա՛, մոռացա ասել. պլիտա էլ որ շինելու լինես, տե՛ս պատահական վարպետի չկանչես. այստեղ մեկը կա, Յագոռ են ասում, ճիշտ է, շատ սրիկա մարդ է, բայց վառարան, պլիտա կամ փուռ շինելում վարպետ է շանորդին: \nԱհա քեզ իմ խրատս: \nԲայց դո՛ւ գիտես` ուզում ես կատարի, ուզում ես` մի՛ կատարի. այս որ ասում եմ, քո շահի համար եմ ասում: \nԻսկ ինչ վերաբերում է օգնելուն, ինչո՛ւ չէ, մենք էլ մեր կողմից մի բանով կօգնենք: \nԴու մի թուղթ պատրաստիր, տար աղաներին. ամենից վերջը մեզ էլ կբերես, մենք էլ, այստե՛ղ նայի, մեր կողմից, չափավոր մի բան կանենք: \nԴե՛, ինչպես որ ասի, այնպես էլ կանես:\n\n— Այդ բոլոր շատ լավ, — ասաց Ասատուրը, — բայց մինչև այդ թուղթ պատրաստելը, մինչև աղաների տները ման ածելը, ախր կինս յոթ զավակով մերկ ու բոբիկ, փորները քաղցած, բակի մեջտեղը, գետնին նստել են. ախր նրանց տուն պետք է, նրանց շոր պետք է, ուտել պետք է...\n— Գիտեմ, — ասաց աղան, — որ այդ ամենը պետք է, բայց ի՞նչ ես ուզում հասկացնել:\n\n— Հասկացնելս այն է, — ասաց Ասատուրը, — արդյոք դու մի լավություն չէի՞ր անի...\nՄարդը դրանից ավելի չկարողացավ ասել, երևում էր, որ պատվով-նամուսով մարդ էր, ձեռք պարզելը դեռ սովորած չէր:\n\nԱղան գնաց մյուս սենյակը. սեղանի դարակը շրխկացրեց, բացեց, փակեց, ու ետ եկավ. ձեռքին երկու հատ տասը կոպեկանոց կար:\n\n— Առ առայժմ սա, — ասաց ու քիթը-պռունկը ծռմռելով` տեղը նստեց:\n\nԱսատուրը հիշյալ երկու տասը կոպեկանոցը ափի մեջ բռնած — խելքը կորցրածի պես, վրան էր նայում: \nՀինգ րոպեի չափ ամենքս էլ լուռ էինք:\n\nԱսատուրն ասաց.\n— Աղա՛, քսան կոպեկով ես ի՞նչ անեմ մերկ ու սոված ընտանիքիս:\n\n— Ինչ գիտես ա՛յն արա, — ասաց աղան, — ինչո՞ւ ես ինձ հարցնում, որ: \nԻ՞նչ է, ե՞ս եմ այրել քո տունը, ի՞նչ է:\n\n— Ես քեզ ասե՞լ եմ, որ դու ես այրել, — ասաց Ասատուրը:\n\n— Ապա այդ ավել-պակաս խոսքերդ ինչացո՞ւ են, — ասաց աղան խոժոռ:\n\n— Ասելս այն է, — խոսեց Ասատուրը, — դու որ չօգնես, ես տնով-տեղով պիտի կորչեմ. բայց եթե այս նեղ օրիս մի քիչ հասնես, ես նորից տունուտեղ կլինեմ, ձեռքիս վաստակով կամաց-կամաց կարգի կընկնեմ, ու մի օր էլ, անունդ օրհնելով, տված փողդ, առջևդ կդնեմ:\n\n— Դու առաջ հարցրու` ազատ փող ունե՞մ: \nՇատ բան` անունս հարուստ է ելել... դուք միայն մեր օգուտն եք հաշվում, վնաս արածներիցս էլ խաբա՞ր եք:\n\n— Աղա՛, վնա՞ս ես անում, թե օգուտ` չգիտեմ, դա ինձ համար մութն է. բայց գիտեմ, որ առաստաղից կախված այս մի հատ ջահի փողով մեզ պես մարդու տունը կշինվեր..\n— Հետո, ի՞նչ ես ուզում հասկացնել, — ասաց աղան աչքերը կկոցելով և հպարտ-հպարտ վրան նայելով:\n\n— Հասկացնելս այն է` դու էլ, որ մոտիկ ազգական ես, ինձ չօգնես, ապա ո՞վ պիտի օգնի:\n\n— Դե տե՛ս մեր հիմար խալխի դատմունքը, — ասաց աղան, խոսքն ինձ ուղղած. — մեղավո՞ր եմ, որ կարողացել եմ իմ ապրուստի համար երկու-երեք կոպեկ հավաքել. ես մեղավո՞ր եմ, որ խալխը պսակվում է, շատ երեխաներ է աշխարհ բերում ու ժամի դռան մուրացկանների թիվն ավելացնում...\n— Է՛հ, աղա՛, աղա՛, — ասաց Ասատուրը, — երկնքին Աստվածը ձեռքդ հնար էր տվել, որ դու երկրիս վրայի Աստվածը լինեիր, բայց ինքդ քեզ զոռով սադայել-սատանա ես դարձնում: \nՄնա՛ս բարով. ամո՛ւր պահի միլիոններդ. գուցե մի օր բախտավոր լինես. բայց այս րոպեիս, ինչպես տեսնում եմ, դու ինձանից հազարապատիկ անբախտ ես, որովհետև դու քո ունեցած փողիդ տերը չես, նա՛ է քո տերը, դու նրա գերին ես...\nԱսաց ու գնաց:\n\nԱղան դարձավ ինձ ու ասաց.\n— Տեսա՞ր մեր հայերի բնավորությունը. գնա՛ ու հիմա այսպիսի մարդկանց լավություն արա: \nՄարդու հետը նստում, ախպոր պես խրատներ եմ տալիս, աշխարհիս մեջ ապրել եմ սովորեցնում, ձեռքը փող եմ դնում, շնորհակալ լինելու տեղը` դեռ ինձ անիծում է: \nԻնչո՞ւ, որովհետև նրան ունեցած-չունեցածս չեմ տալիս ու ինքս իրեն պես չեմ աղքատանում: \nՉէ՛, ինչ ուզում ես ասա՛, մեր հայը կորչելու ազգ է. նրա արյունը ապականվել է: \nՀեչ չեմ հավատում, որ դրանից մի օր օրինավոր մարդիկ դուրս գան: \nՍրանց միջից պիտի փախչել, թե չէ գայլերի պես մարդու պատառ-պատառ կանեն: \nՄիշտ զավակներուս խրատում եմ, որ իրենց հեռու պահեն այս փչացած, անօգուտ խալխից:\n\nՄի քիչ լուռ մնալուց հետո, ասաց.\n— Դա հեչ, բայց գիտե՞ս, որ այսօր աղջկաս հարսնախոսության օրն է:\n\nԴեռ խոսքը մարդու բերանն էր, որ մեկ էլ տեսնեմ` տունը լցվեց հագված-զուգված հյուրերով: \nՋահերը, մեծ ու փոքր մոմերը, լամպերը վառվեցին, կատարյալ ցերեկվա լույս եղավ. կանանց, աղջիկների գլուխները, ականջները, կրծքերը արևի շողերի պես ցոլցլացին: \nԵրաժիշտներն սկսեցին նվագել, երիտասարդներն ու աղջիկները` պարել. թեյ, օղի, կանֆետ, մուրաբա, տեսակ-տեսակ միրգ, խորտիկներ մեջտեղ եկան. տերտերներ ու տիրացուներ եկան, հարս ու փեսա դեմ-դիմաց կանգնեցին, մատանիներ օրհնեցին, նրանց մատերն անցկացրին. խնդում, ծիծաղ, պար, խմել-հարբել, գոռգոռոց, ուռաներ` ամեն ինչ, ամե՛ն ինչ կատարյալ էր:\n\nԱղան երաժիշտներին անդադար նոր-նոր եղանակներ էր նվագել տալիս, ինքն էլ հետները երգում էր. նվագածուների գլխին փողը ջրի պես էր թափվում, տասնոցները, քսանհինգանոցները, հիսունանոցները, հարյուրանոցները աղայի ծոցից կարկտի պես դուրս էին թափվում և օխտ-օտարի գրպանը մտնում:\n\n— Հիմա իմացա՞ր իմ ինչ մարդ լինելս, — ասաց ինձ, — ահա՛ ես այսպես եմ. քեֆ, ուրախություն, փարթամություն` իմ շատ սիրած բաներն են: \nՇքեղության, ցուցանքի համար ես հեչ փող չեմ խնայում. իմ առատաձեռն, ողորմած լինելս աշխարհը գիտե. ես ուզում եմ, որ իմ անունը, իմ ազգանունը հավիտյանս-հավիտենից հիշվի ժողովրդի մեջ, աղա ասեն, աղա լսեն: \nԱյս տունս, միջի կահկարասին, այս ապրուստս, այս քեֆերս կտեսնե՞ս, ես ուզում եմ, որ որդիքս, թոռներս, թոռներիս թոռները տարին տասներկու ամիս այսպես ապրեն քեֆ անեն, մարդկանց զարմացնեն և խալխի բերանից անպակաս լինի գովասանքը: \nԻսկ երբ մեռնեմ` հրամայել եմ, որ գերեզմանիս վրա մարմարե մի մեծ եկեղեցի շինեն, արտասահմանից բերած գերեզմանաքարիս վրա ոսկի տառերով անուն-ազգանունս ու կատարած գործերս գրեն, հարյուրավոր ու հազարավոր տարիներ գերեզմանիս առջև անշեջ կանթեղ վառվի, ամեն տարի տերտերները պատարագ անելիս անունս հիշեն ու օրհնեն, որ` քանի հայ ազգը կա աշխարհքիս վրա` անունս ու պատմությունս անմոռաց ու անմահ մնա նրա մեջ:\n\nԱղա՛, — ասի, — այդ այդպես` բայց ես մի բանի չեմ հավանում. մեկ որ` քո վատ անունը խալխի բերանում խոսվում է, մեկ էլ որ` քիչ առաջվա տեսածներս, այսինքն` ծառաներիդ խարդախությունը և թշվառ-աղքատների հետ անխղճմտանք վարվելդ շատ գովական բաներ չեն: \nԻնչպե՞ս ես ուզում ժողովրդի մեջ լավ մարդու անուն թողնել, երբ գործերդ գովելու գործեր չեն: \nԺողովուրդը մի՞թե կարող է գովել խարդախությունը, խաբեբայությունը, անխղճությունը, շռայլությունը:\n\nԱղան կատաղեց:\n\n— Մեր քաղաքի մեջ ո՞վ պիտի հանդգնի ինձ գեշ ասել, ո՞վ է ինձնից մաքուր, ասա՛ մի տեսնեմ:\n\nԵս լուռ մնացի, չկարողացա պատասխանել. որովհետև քաղաքիս մեջ լավի լավը շա՛տ, շա՛տ, շա՛տ հազվագյուտ է, բայց... վատից վատը ամեն քայլափոխիդ տասներով-քսաններով կգտնես:\n\n— Դատա՛րկ բան է, — ասաց աղան. — քանի սաղ ենք` քեֆներիս նայենք. մեռնելուց հետո` էն էլ այն ժամանակ կտեսնենք...\nԽոսքը դեռ աղայի բերանն էր, որ մի մարդ հանկարծակի ներս մտավ: \n«Աղա՛, — ասաց, — մի կազախ տղա հարսիդ փախցրեց, Խարկով տարավ ու հետը կարգվեցավ»:\n\nԱղան մնաց սառած:\n\nՄի ուրիշ մարդ էլ մյուս դռնից մտավ. «Աղա՛, — ասաց, — փեսայիդ բանտը դրին, շուտով Սիպիր պիտի ուղարկեն, որովհետև կեղծ վեքսիլ է տարել բանկը ու փող է առել»:\n\nԱղան, նրա տունը, հյուրերը, բոլորն անհետացան:\n\nՏեսնեմ` շուկայումն եմ: \nՀեռվից, հազիվհազ քայլելով, մի աղքատ ծեր մարդ է գնում, կեղտոտ գդակով, մաշված, ձեթոտ, հին վերարկուով, փողքերը պատառոտած շալվարով, տասը տեղ կարկտած կոշիկներով, երեսը երկու շաբաթ չսափրած, քթախոտից սևացած թաշկինակի մեջ դրած մեկ, մեկ ու կես գրվանքա կարտոֆիլ և մի կտոր էլ լյարդ. սկզբում չիմացա ով լինելը, հետո լավ որ նայեցի, ճանաչեցի` հիշյալ աղան էր:\n\n«Խե՛ղճ մարդ, — ասի, — ինչո՞ւ այդպես շուտ աղքատացավ»:\n\nԱյդ էլ անհետացավ:\n\nՓողոցումն եմ: \nՄի ծեր տերտեր ու մի քնծռոտ տիրացու մեռել էին տանում: \nՄեռելի դագաղը կարգին սարքած էլ չէր. տախտակները մի կերպ գամած էին ժանգոտ մեխերով. դագաղի ետևից, սև ցնցոտիների մեջ փաթաթված, մի պառավ էր գնում. չորս աղքատ էլ տնքալով տանում էին դագաղը: \nԵրբ հարցրի ո՞վ է, ասին թե` հիշյալ աղան է: \nԵս էլ մեռելի ետևից գնացի: \nՏարանք ու թաղեցինք Լուսավորչի գերեզմանոցը:\n\nԱյդ էլ անհետացավ:\n\nԵս մի փոքրիկ տան մեջ եմ: \nՍև շորով մի ջահել կին (միտս եկավ, որ դրան աղայի տանը տեսել էի` աղջկան կարգելու համար փող ուզելիս), ամուսնուն ասաց.\nԱյ մարդ, ախր ես դուռ-դրկիցներից ամաչում եմ. խալխը անդադար երեսովս են տալիս, թե` քանի ժամանակ է աղայի մեռնելը, բայց դեռ վրան քար դրած չէ. ինչ էլ լինի` էլի մեր ազգականն է. մենք չհոգանք` ո՞վ պիտի հոգա. գնայիր Սուրբ Խաչ, մի քար կտրեիր ու բերեիր, դնեիր գերեզմանի վրա. հա՛մ հոգիներուս վարձք կլիներ, հա՛մ էլ խալխի լեզվից կազատվեինք:\n\nՔարը դրվեց, միայն երկու հոգի լաց եղան աղայի գերեզմանի վրա. լացողներից մեկը այդ սև շորերով կինն էր, մյուս էլ այն խեղճ մարդը, որի տանը հրդեհ էր ընկել:\n\nԴրանից անցավ հիսուն-վաթսուն տարի. գերեզմանը իջավ. քարի մի ծայրը հողի մեջ թաղվեց. աղայի անունը չհիշվելով– չհիշվելով` մոռացվեց, որովհետև քարի վրա ոչինչ չէր գրած: \nԿովերը, խոզերը, շները գալիս էին ու...\n...Մեկ էլ զգում եմ` սկսեցին ձեռքս թոթվել և բարձր-բարձր անունս տալ: \nԱչքս բանամ, տեսնեմ` տեր Մկրտիչն է. — Ինքնաեռը պատրաստ է, դե՛հ գնանք, թեյ խմենք, — ասաց. — քնե՞լ էիր, ի՞նչ է:\n\nԴու մի ասի` այս բոլոր տեսածս երազ էր եղել:\n\nՓՈՌՍՈՒԽԻՆ ԱՎԱԳԸ\nԻրավասու, հոգաբարձու, բամբասարանի անդամ և ճանապարհորդ\n— Հետո՛, — ասացի Փոռսուխ Ավագին, — վերջը-վերջը արժանի եղար այդ զագրանից116 ասած տեղերը տեսնելու: \nՀա՞, հա՛յ մայրդ լամ, Փոռսուխ Ավագ, արտասահման էլ գնացիր, հա՞:\n\n— Հա-պա չը-գը-նա-ցի՞, կաշին էլ քերթեցի. — ասաց Ավագը հորթային աչքերը թարթելով և հորթի պես խնդալով, այնպես որ բերնից լորձունք թափվեց և ճպռոտ աչքերը սեղմեցին ու ճիշտ պատռված սամսայի նմանեցին:\n\n— Հայ մայրդ լամ, Փոռսուխով, հետո՞, այդ արտասահման ասածդ ի՞նչ հող է. մեջը ապրող մարդիկ ի՞նչ տեսակ են, մերոնց նմանո՞ւմ են, թե՞ ուրիշ տեսակ բան են…\tՀա՛, մոռացա հարցնել, քանի՞ ամիս մնացիր այնտեղ:\n\n— Արտասահման մնացի, ջանս, ընդամենը երկու ամիս, մեկ ամիսը Վեննա անցկացրի. մյուս մեկ ամիսն էլ շրջեցի Փարիզ, Ստրասբուրգ, Ուլմ և շատ այդպես տեղեր: \n(Փոքր-ինչ լռելուց հետո): \nՀածե՛, ես ձեր խելքին ի՞նչ ասեմ, արտասահման որ ասում եք մի՞թե կարծում եք մի տարօրինակ բան է. այն բոլորը, ինչ որ տեսա, Աստված է վկա, մեր Ռոստովին չարժե: \nԱյդ որ Ստրասբուրգ են ասում, կարծում եք թե մի չգտնվելիք քաղա՞ք է: \nՄեր Մեծ-Սալան117 տեսե՞լ ես, համարյա այդպես մի բան է. փողոցները նեղ, տները սեղմված, քիչ է մնում միմյանց վրա ելնեն, նեղվա՛ծք: \nՔաղաքի միջի ամենագլխավոր բանը նրա ուռնան է, նրա էլ հնարքը չտեսած մնացինք. ներկայացո՞ւմ է — ինչ հորս ցավն է, ժամը չորսին պիտի սկսեր, մենք էլ ժամանակ չունեինք մնալու, և այդպես էլ չտեսած մնացինք: \nՈւռնա որ ասում են, մի մեծ ժամացույց է. ասելուն նայելով` մեջը տեսակ-տեսակի ներկայացումներ են լինում: \nԵրբեմն մեր փողոցներով չե՞ն ման ածում այն հայելիով արգանը, մեջը փայտե տիկնիկներ են խաղացնում. ահա այդ տեսակ բան է. չտեսնելուս համար էլ չզղջացի. փորս խո չէր կշտացնելու: \nՄիջի (այսինքն Ստրասբուրգի) մարդիկն էլ վատուժ, ճռզած, փորները քաղցած... իհարկե. կերածները ինչ է որ...\n— Այդ ի՞նչ է ասածդ, Աֆանասիյ Յակուլիչ, մի՞թե ամբողջ աշխարհի գոված Եվրոպան ոչ մի լավ բան չունի, գուցե դո՞ւ չես տեսել:\n\n— Ո՞վ քեզ ասաց. ամեն տեղ շրջեցի, ամեն բան տեսա. շրջածս տեղ, չիմացած բանս չմնաց. բայց ինչ որ ասես` ամենը մեր տեղում կա. այնտեղ սկի այնպես բան չկա, որ կամ Նախիջևան կամ Ռոստով չլինի: \nԵվրոպայում ձիաքարշ կա: \n— Ռոստով էլ խո կա այդ բանը, այսօր-վաղը Աստուծով Նախիջևան էլ կլինի: \nԱյնտեղ բուլվար կա — մենք էլ ունենք խո, չգտնվելու բան չէ որ…\tԱյնտեղ գազի լապտերներ կան — Ռոստով էլ խո կա. այնտեղ հագուստը և կտորները էժան են — Ռոստով էլ խո պատրաստ հագուստ ծախում են և սկի էլ Եվրոպայից թանկ չէ. Ռոստովի Նովըյ-բազար գնացե՞լ ես, հրեաների փոքրիկ խանութները մտե՞լ ես, լավ ապրանքը այնտեղ էլ թանկ է, բայց Եվրոպա էլ էժան չէ: \nՀետո՞, էլ ի՞նչ մնաց Եվրոպայում զարմանալու բան…\tՍակայն այստեղի եղածները այնտեղ ցերեկը լապտերով չես գտնիլ: \nԱյնտեղ ո՞վ կտա քեզ մեր եղոտ, թաժա, կաթի պես մատղաշ ոչխարի միսը, ո՞վ կտա քեզ մեր բազարի կակուղ, տաք, էժան հացը. որտեղի՞ց պիտի գտնես մեր ասետրան. որ խաշած շոգարձակ, մեծ ափսեով բերում են, սեղանի վրա դնում, դու էլ այստեղ նայիր, կտրում ես վրայից մի մեծ կտոր, վրան մի լավ լիմոն քամում, ափսեիդ կողքին մանանեխ ու աղ դնում, առնում ես մեծ կտոր հացը` մեկդի քաշվում և սկսում քեզ համար ուտել. — ասաց Փոռսուխին Ավագը` բերնից ջրեր վազեցնելով — փամի՛լըյ` ի՞նչ է քո ասածդ, Եվրոպան շատ հեռու է Ռուսիային հասնելու: \nՀաշվիր, որ երկու ամիս մնացի Եվրոպա, բայց չեղավ մի օր փորս կուշտ հաց, կամ միս, կամ այդ տեսակ բան տեսներ:\n\n— Աֆանասիյ Յակուլիչ, — ասացի, ասենք, որ հացի և մսի կողմից մեր տեղը Եվրոպայից լավ է, բայց մի՞թե այդ` աշխարհի գոված տեղը ոչ մի լավ բան չունի: \nԵրբ որ այդպես է, ապա ինչո՞ւ Ռուսաստանից մարդիկ ամեն տարի հազարներով են վազում այնտեղ. իհարկե մի բան կա, որ ամենքը տեսնել են ուզում այդ Եվրոպա ասած տեղը:\n\n— Կա, ինչո՞ւ չէ, ամեն բանն էլ կա, միայն թե փող չխնայես. թատրոն էլ կա, մասկարադ էլ կա, ես ի՞նչ գիտեմ — բանկ էլ կա, պարտեզներ էլ կան, ամեն բան կա... է՛, հետո, այստեղ կամ Ռոստով չկա՞, ի՞նչ է... \nՀամեցեք, որքա՞ն կուզես…\n— Այնտեղի թատրոնը գնացի՞ր, տեսա՞ր, ինչպես է…\n— Ես այդ տեսակ բաներ շատ չեմ սիրում, բայց մի երկու անգամ գնացի. գնալուս պատճառն էլ քեզ ասեմ: \nԸնկերս մի օր ինձ ասաց` «Հածե, Ավագ, — ասում է, — կուզես այսօր թատրոն գնանք, — ասում է, — նայենք, — ասում է, — այստեղի թատրոնը ի՞նչ տեսակ բան է, — ասում է»:\n\n— Չէ՛, չեմ ուզում, — ասացի, — ես քիչ կսպասեմ, հետո կքնեմ, — ասացի, — որովհետև կուշտ առլեքին էի կերել (հետո ես քեզ մանրամասն կպատմեմ, թե ի՞նչ տեսակ բան է այդ առլեքին կոչվող կերակուրը). քունս էլ շատ տանում էր: \nԸնկերս պնդեց — «դատարկ բան է քնելը, — ասաց, — հայդե, գնանք թատրոն, այնտեղից էլ հյուրանոց կերթանք, մի լավ ընթրիք կուտեցնեմ քեզ», — ասաց: \nԸնթրիքի անունը որ լսեցի, իսկույն քունս փախավ աչքիցս: \nԳնացինք: \nԻնչ մեղքս պահեմ, թատրոն որ մտանք և տեղներս նստեցինք թե չէ` ես խաղացողների վրա էլ չնայեցի, հանդիսականների վրա էլ, իմ խելքն ու միտքը ընկերոջս խոստացած ընթրիքի հետն էր. լուռ նստել եմ և ինքնիրենս միտք եմ անում, թե արդյոք ի՞նչ պիտի ուտենք, արդյոք մսեղենը շա՞տ կլինի, փորներս պիտի կշտացնե՞, թե՞ ափեղցփեղ, ջրալի, անհամ բաներ պիտի բերեն դիմացներս դնեն: \nԱստված վկա, սուտ չէ ասածս, մեր տեղի, այսքան փոքր տղան (ձեռքը գետնից կես արշին վեր է ցույց տալիս) նրանց մեծ մարդուց շատ է ուտում: \n«Помилуй братец мой» (ի սեր աստծո, եղբայր), նրանց կերածի չափ որ մեր դեղձանիկն ուտե, խաչը վկա, երկու օր չի քաշի կընկնի կսատկի: \n— Դիմացս էրիկմարդ, կինմարդ (խոսքը դերասանների վրա է) իրանց մեջ խոսակցում են, կանչվռտում, երգեր ասում, խաղում. մյուս կողմից էլ նայողները ծափ են զարնում — սկի իմ փույթս չէ, վրաները նայել անգամ չեմ ուզում, ես մտքովս մեր տեղի կերակուրների հետ եմ: \nՄեկ միտքս է գալիս մեծ սուպնիկով ղաշըղ–բյորեկը, որ տաք-տաք ներս բերում վրայից էլ ծոթրինի հոտ է գալիս, մեծ քանակությամբ լեցնում ես խորունկ ափսեիդ մեջ և սկսում չծամած` լոփ-լոփ կուլ տալ, մեկ ափսեն վերջացրիր` իսկույն շերեփով երկրորդն ես լցնում, քաշում ես առաջդ: \nՀետո միտքս է գալիս մեր հարիսան — վրան սոխառածը և մանրած շաքարը շա՛տ... \nՆրանցից էլ երկու անգամ ահագին կույտով դնում ես ափսեիդ մեջ, ուտում ես և չես կշտանում: \nԱպա մեր թարմ սամսա՛ն118, ապա շատ յուղով ձավարե փլա՞վը, ապա ձկնով կուպաթի՞ն119, ապա խաշած հնդկահա՞վը մանանեխով` դրա՞ն ինչ կասես, դրա՛ն…այդ կերակուրները ոչ միայն Եվրոպայի մարդը, այլև նրա թագավորը չէ տեսել: \nՀետո՞, այդ քաղցածնե՞րը մերինի հետ կռիվ պիտի բաց անեն, վա՛յ նրանց գլխին, մերը նրանց հում-հում կուտե, Աստված վկա` կուտե:\n\nԱյդ որ ասաց միտքս բան ընկավ.\n— Հա՛, — ասացի, — խնդրեմ ասա, տեսա՞ր եվրոպական զինվորները, ինչպե՞ս են:\n\n— Ապա չտեսա՞, ամեն բան տեսա, — ասաց Ավագը, — ավստրիացին` այն ոչինչ, բոլորը քաղցած, փորները ներս քաշած, վատուժ-նիհար բաներ են, ճիշտ սուդակ ձկան նման. ֆրանսիացունը, է՛հ, մի շատ էլ գովելու բան չէ. գերմանացունը, ճիշտ է, նրանցից քիչ լավ է, մերը, դու ի՞նչ ես ասում, ճիշտ արծիվ է մերը նրանց դիմաց: \nՄերը հաճարի հաց է ուտում, մերը կաշա է ուտում, վրայից էլ կվաս խմում. դու հաճար-հացի հետ կատակ մի անիլ. հաճարի հացն ու կաշան մարդուն առյուծի ուժ է տալիս: \nԵվրոպայի զինվորի կերածը ի՞նչ է որ — թղթի պես բարակ մի կտոր հաց. մեկ բուռ էլ մաղադանոս — եղավ գնաց. երբեմն էլ սիսեռի կալբասեն են տալիս, հետո՞, դրանով մարդու փո՞ր կկշտանա: \nԱստվածդ սիրես, եթե մարդ չուտե, վրայից էլ լավ չխմե, ուժը որտեղի՞ց կգա:\n\n\n\n\n\n\nԵս քեզ ասում եմ, այդ Եվրոպայի մարդիկ մի օր մեզ պես կուշտ փորով հաց չեն ուտում: \nՆրանց ո՞վ է տվել ուժը, մեր մեկ հատ զինվորը նրանց տասնի դեմ կդնի:\n\n— Այդ ի՞նչ է ասածներդ, — ասացի. — մարդ ես հիմարացնում. ի՞նչ ես ասում, ամբողջ աշխարհը Եվրոպային գովում է, թե՛ նրա մարդկանց ուսումը, թե՛ նրանց լավ-լավ տեղերը, թե՛ նրանց հարստությունը. իսկ քո ասածներին եթե նայես` ամբողջ Եվրոպայի մարդիկ մեր մուրացկանների պես են:\n\n— Ապա ի՞նչ են, որ մուրացկան չեն, Աստվածդ սիրես, մի մարդ, որ ամբողջ օրը քաղցած լինի` դու այդ մարդուց ի՞նչ կպահանջես: \nՀա՛, սուտ չէ, ճիշտ է, նրանց գործարանները, նրանց մեքենաները գոված են, նրանց հնարած մոդան ամենքն էլ ընդունում են, բայց այդ գործարանները, այդ մեքենաները այդ մոդնի հագուստները կուտվի՞ն, ի՛նչ է, նրանք մարդուս փորը կկշտացնե՞ն: \nՈ՞վ է նրանց տվել մեր Աստծո օրհնած տաք-տաք յուղոտ մատաղի միսը. դրա համը նրանք գիտե՞ն: \nՆրանք մեր թարմ ասետրայի երեսը տեսե՞լ են, մանավանդ, եթե վրան լավ տեսակի լիմոնը քամած, հետն էլ մանանեխ լինի: \nՈ՞վ է նրանց տվել մեր ձմերուկը, որին եթե դանակի ծայրը կպցնես` ինքն իրեն կճաքի: \nՆրանք իրենց կյանքի մեջ տեսե՞լ են մեր` չորս մատիս հաստությամբ սերը... \nԹքեմ ես նրանց մեքենաների վրա, երբ ողջ օրը փորս պիտի քաղցած մնա: \nՉէ՛, ես ինչ ասել եմ, նորից կասեմ — Ռուսիայի պես հող ոչ մի աշխարհքի մեջ չկա. մեր թագավորն էլ Եվրոպայի թագավորներից ուժեղ է, մեր զորքերն էլ նրանց զորքից ուժով, մեր հողն էլ նրանց հողից պտղաբեր է: \nՊաշարի, այսինքն հացի, մսի, ձկան համար եթե ասես` մեր Ռուսիան Եվրոպայից վեր է ու վեր: \nԱստվածդ սիրես, մեր գյուղացին եթե գործել կամենա — հողը նրա առաջ շա՛տ — վարիր, ցանիր որքան ուժդ ներե: \nԵվրոպայի հողը ինչ հորս ցավն է. նրանց գյուղացին 10-12 արշին հող ունի — այդ է ահա նրա ցորեն ցանելու էլ, խոտ քաղելու էլ, իրան ապրելու էլ, տավար արածացնելու էլ` տեղը. բացի դրանից ուրիշ ոչինչ` չունի: \nԱսա` խնդրեմ, մարդ ինչպե՞ս պիտի կարողանա դրանով թե՛ ինքը կուշտ լինել, թե՛ ընտանիքը կերակրել, թե թագավորի տուրքը տալ. ուրեմն տարին 12 ամիս ողորմելին քաղցած փորով պիտի մնա, էլի՛, դո՞ւ ինչ ես ասում, Եվրոպան շատ հեռու է մեր Ռուսիայի հետ կռվելուց. քաղցած կսատկեցնենք. նրանց դեմ ի՞նչ հարկավոր է զորքով գնալ, հաց չտվիր` բոլորն էլ մեկ-մեկ կսատկին: \nԴու Ռուսիայի հետ կատակ մի անիլ:\n\n— Ավագ աղա, ես նկատում եմ, որ ինչ բանի վրա էլ հարցնում եմ, դու միշտ խոսքը կերակուրի վրա ես դարձնում. իբր թե Եվրոպան ուտելու բան չունի և խելքը-միտքը կերակուրի վրա է: \nԵվրոպացին, քո ասելուն նայած, ամբողջ օրը եթե քաղցած է անցկացնում, ապա ինչպե՞ս կարողացել են նրանք այսքան գիտություն, մեքենաներ, գործարաններ, ես ի՞նչ գիտեմ, այսքան օդապարիկներ, էլեկտրական լուսավորություն հնարել. Աստվածդ սիրես, քաղցած մարդը կարո՞ղ է այդքան իմաստության հասնել:\n\n— Ո՞վ է ձեզ ասել եվրոպացու այդքան գիտուն-իմաստուն եղածը. ես ամբողջ Եվրոպան շրջեցի, երբեք մեկ այնպես զարմանալու մարդի չպատահեցի, բոլորը հասարակ մարդիկ էին: \nՄեր տեղն էլ գալիս են նրանցից. չե՞ս տեսել սկի, որ գալիս են և ծախում մեզ մկան թակարդներ և երկաթաթելերով շինած ամանները — ճիշտ դրանց էլ, իրանց տեղում, Եվրոպայում տեսա:\n\n— Ուրիշ լավ մարդիկ, լավ բաներ չտեսա՞ր:\n\n— Կա՞ր որ տեսնեի...\n— Ապա ինչո՞ւ գնացող-տեսնողներն այնքան գովում են:\n\n— Ո՞վ է այդ գովողը, ասա տեսնեմ անունները:\n\n— Ես ի՞նչ գիտեմ, գնացող-տեսնողները շա՛տ. ո՞ր մեկը ասեմ. ահա՛ Ղազարոսը, ահա՛ Մինասը, ահա՛ Գևորգ աղան…\n— Թքել եմ ես նրանց վրա, նրանք իրանց կյանքում շնորհքով բան տեսե՞լ են որ. չտեսը այդպես կլինի. ինչ նոր բան տեսնե` իսկույն կզարմանա: \nՄեր Նախիջևանը, մեր Ռոստովը, մեր Օդեսան տեսնողը Եվրոպայում զարմանալու բան կտեսնե՞ որ…\tԱսա խնդրեմ, ի՞նչ զարմանալու բան ես գտել Եվրոպայում — նրանց քաղցած ժողովո՞ւրդը, նրանց նեղ փողոցնե՞րը, նրանց թանկ-կրակ հա՞ցը, մի՞սը, հնդկահա՞վը:\n\nԱյլևս չկարողացա համբերել, քիչ մնաց տրաքեի:\n\n— Հա՛ծե, Ավագ, — ասացի, — ես քեզ մի բան ասե՞մ. դու այդ Եվրոպա գնալու փոխարեն եթե Ռոստովի աբժորնիյ ռյադը120 մտնեիր, ավելի շահ կտեսնեիր և բավական կլինեիր: \nՔե՞զ էր մնացել Եվրոպայի պես լուսավորյալ աշխարհը իր քաղաքավարի ժողովրդովը տեսնելու. դու նրանից բան կհասկանա՞ս որ…\n— Է՛, մեկ էլ ասա տեսնե՞մ, — ասաց բարկացած Փոռսուխովը — քեզ ո՞վ ասաց որ Եվրոպայի ժողովուրդը քաղաքավարի է իբր թե. նրանից անամոթ, նրանից էլ երեսը պատռած, նրանից էլ լիրբ, մարդու պատիվ չիմացող ժողովուրդ կա՞ որ. մեր հասարակ գյուղացին նրանց համեմատությամբ — ազնվական է... \nԱստվածդ սիրես` լսիր. մեկ օր, ինձ համար էլել գնում եմ: \nԱյս բանը Փարիզի մեջ եղավ: \nՉորս կողմս երեխաներ հավաքվեցին, այնքան երեխա, որ եթե սուտ չասեմ, հարյուր հիսուն հոգի կլինեին. երեխաներն էլ խոշոր չգիտենաս. մանր (ձեռքը գետնին մոտեցրեց) այսքան փոքրիկներ, ետևիցս վազում են, փեշերիցս քաշռտում ու «էլեֆան-էլեֆան» կանչում: \n«Էլեֆանը» նրանց լեզվով փիղ ասել է: \nԻբր թե հասկացնել են ուզում, որ ես փիղ եմ: \nՀետո՞, դու ու քո հոգին, ես ինչո՞վս եմ փղի նմանում. մեկ լավ նայիր աչքերիս — փղի աչքերի նման ե՞ն, վզիս նայիր — փղի վի՞զ է. կռնակիս նայիր — փղի կռնա՞կ է, քայլվածքիս նայիր — փղի քայլվա՞ծք է: \nՀետո՞, ա՞յդ է դրանց կրթությունը, լուսավորությունը, մարդավարությունը: \nՄեր ամենից հետին ջրկիր-սայլապանի տղան այդպես չի վարվիլ օրինավոր — պատվավոր մարդու հետ: \nԴու չմոռանաս, որ այդ բանը գլխիս բերին Փարիզի մեջտեղը, Բուլվար-Իտալիեն ասված փողոցումը: \nՀը՞, ինչպես եք, քաղաքավա՞րի մարդիկ են քո գոված եվրոպայի ժողովուրդը (քիչ լռելուց հետո): \nՔիչ առաջ դու ծաղրելով Ռոստովի աբժորնի ռյադի անունը տվիր. դու եղել ե՞ս այնտեղ, այնտեղի կերակուրների համը տեսե՞լ ես…\tԻ՞նչ անենք որ անունը վատ է. դու մեկ նրա կերակուրների համը նայիր և հետո վրան խնդա: \nՏաշտի չափ մեծ պնակով մեծ քանակությամբ առաջդ են դնում բորշչը, մեջը գլխիս մեծությունով եղոտ միս, հետն էլ չորս ֆունտի չափ հաճարի հաց. լավ բորշչի թթու հոտը ու տաք շոգին քթիդ որ կպչում են — մարդուս ախորժակը կատաղած շան պես փրփրում է: \nԱռնում ես հաճարի հացը, բրդում ես պնակի մեջ, մի լավ խառնում և քեզ համար ուտում: \nԹե՛ փորդ է լցվում, թե՛ երեսդ քրտինք բռնում և թե փորիդ կշտությունից ամբողջ օրը զկռտում ես: \nԳինն էլ ի՛նչ, որ է — որևիցե 5-10 կոպեկ: \nԳոնե գիտնաս որ փորիդ մեջ կերակուր կա և՛ ոչ թե Եվրոպայի տեսակ մաղդանոսներ, սալաթի տերևները և թաղանթի հաստությամբ հաց ու միս (քիչ լռելուց հետո): \nԴու ի՞նչ ես ասում, մեր Ռուսիայի ուժին ուժ կհասնի՞: \nԱնգլիացին չէ, հետն էլ գերմանացի թող գա, ավստրիացին էլ, վենգերն էլ թող գա, տաճիկն էլ թող գա, — ամենքին կտոր-կտոր կանե և մի կողմը կնետե, որովհետև ռուս զինվորը հաճարի հաց ու կաշա է ուտում, վրան էլ կվաս խմում. դու հաճարի հաց ու կաշայի ուժը գիտե՞ս, մարդուս իսկական առյուծ է դարձնում:\n\n— Ասա, խնդրեմ, — ասացի, — դու այժմ Ռոստովի աբժորնի ռյադը գովեցիր. դրա պես տեղ չկա՞, ի՛նչ է, Եվրոպայում:\n\n— Կա, ինչո՞ւ չէ. բայց ափսոս որ ես այդ շատ ուշ իմացա, Փարիզից մեկնելուս ժամանակ: \nԲայց այնտեղի աբժորնին մերինի պես չէ, ուրիշ տեսակ է: \nՄեր տեղինը ինչ որ լինի` պարզ է, կերակուրն էլ էժան-միս, կաղամբ է, ճակնդեղ է, սոխ է, գետնախնձոր է. բայց այնտեղինը ուրիշ տեսակ է, համն էլ ավելի նուրբ: \nԵս քեզ պատմեմ թե ինչպես են պատրաստում այնտեղի կերակուրը, որ նրանց լեզվով առլեքին է կոչվում: \nԱռլիքին ասածդ այսպես է լինում: \nՀարուստ տների և թանկանոց հյուրանոցների խոհարարները հյուրերի ամանից ինչ որ ավելանա, բոլոր լեցնում են մի մեծ տակառի մեջ և պահում են իրանց հաճախորդների համար. ո՛րը գալիս է խոզերի համար է առնում, ո՛րը կովի, ո՛րը իր շան համար. բազարի կերակուր ծախողներն է՛լ իրենց աբժորնիյ պանդոկի համար դույլերով առնում են և մեծ ամաններով իրանց հաճախորդների դիմացը դնում: \nԱռլեքինը թե՛ գդալով պիտի ուտես, թե՛ պատառաքաղով և թե՛ մատներով: \nՄեկ կոխում ես պատառաքաղդ` պանիրի կտոր է ելնում. մեկ էլ կոխում ես` թռչունի ոսկոռ է ելնում, էլի կոխում ես պատառաքաղդ` ձկան գլուխ կամ պոչ է ելնում, երբեմն էլ սիգարի կտոր է դուրս գալիս: \nԳդալով կերածդ ժամանակ երբեմն բերանդ մանանեխի համ է առնում, երբեմն` պաղպաղակի. էլի գդալդ կոխում ես ամանի մեջ, տանում բերանդ` քացախի և պասուց յուղի համ առնում: \nՄարդուս քեֆն է գալիս. թե՛ ուտում ես, թե՛ ծիծաղում: \nԱռլեքին ուտելու ժամանակ այնքան լիմոնի և փորթուգալի կճեպ եմ կերել, որ…\tնազեր ծախելու և զզվելու իրավունք չունիս, որովհետև տվածդ ի՞նչ է որ — ամբողջ մեկ սու, մեր փողով 5 կոպեկ է: \nՀա՛մ աժան, հա՛մ կուշտ, հա՛մ էլ տեսակ-տեսակ:\n\n— Իսկ ընկերներդ ասում են, թե քեզ և թե իրենց մասին որ ամեն անգամ 5 ֆրանկ էինք տալիս կերակուրի համար. հինգ ֆրանկը մեր փողով մոտ երեք ռուբլի է անում. հետո՞, այդ քի՞չ փող է:\n\n— Սուտ չէ, ճիշտ է, ամեն օր 5-ական ֆրանկ էինք տալիս ամեն ճաշի համար, տասնական էլ տվածներս կա. բայց ի՞նչ օգուտ: \nԵվրոպական կերակուրները այնպես դատարկ բաներ են որ ինչ նրանք ճաշ են ասում — մեր տեղի մարդը մի պտղուց քթախոտի պես կարող է քթի ծակը կոխել: \nԵվրոպայի կերակուրի մեջը ուտելու բան կա՞ որ: \nՄի ափսե ապուր են բերում դնում առաջդ, (ճիրի-միրի բա՛ն) «այս կոնսոմե է», — ասում են. հետն էլ ճկույթիս ծայրի չափ կարկանդակ` «այս կաթո է», — ասում են: \nՀետո բերում են երկու հատ փոքրիկ ձուկ` ասեղի բարակությամբ — «այս էլ նոր տապակած սարդին է», — ասում են: \nՀետո բերում են ճնճղուկի չափ դաշտային թռչուն տապակած — «այս էլ բեքասն է», — ասում են: \nՀետո բերում են մի գդալ շաքարոտ խլինք — «այս էլ ժելեյ է», — ասում են: \nԱմենից վերջը բերում են այդ «պապաքում-մամաքում» ասված խոտը, «այս էլ սալաթ է», — ասում են: \nԱյդ եղավ ցերեկվա ճաշը, որի համար առնում են 5-10 ֆրանկդ: \nՀա՛, մոռացա ասել, հացից հետո էլ բերում են մատնոցի մեծությամբ գավաթով, առանց կաթի սուրճ: \nՀետո՞, ռուսիացի մարդը ինչպե՞ս կարող է կշտանալ այդ դեղձանիկի ճաշով: \nԿամա-ակամա գնում էի առլեքին ծախած ճաշարանը, որ գոնե փորիս ճիճուն հանգստացնեմ: \nՀա՛, սուտ չէ, ճիշտ է, սեղանի վրան դիմացդ դնում են մեկ-մեկ շիշ գինի, բայց շիշը մեր շիշերի չափ չգիտենաս — այն հոֆմանիա կաթիլների շիշ չկա՞, ճիշտ նրա մեծությունով մի շիշ են տալիս քեզ. մեջի եղածը ատամներդ թրջելու բավական չէ, ինչ մնաց խմելու. բայց անունը մեծ է. «գինիով ճաշ է», — ասում են եղել: \nԴու մի՛ ասիլ` որ եթե նրա փոխարեն մի մեծ ամանով հասարակ կվաս որ տան` ավելի բավական պիտի լինեի: \nԳոնե մարդուս թե՛ ծարավը կկտրի, թե՛ փորը կլեցնի: \nՉէ՛, դու ի՞նչ ես ասում, գնա ամբողջ աշխարհը քայլիր, մեր Ռուսիայի պես տերություն գտնել չես կարող. մարդուս ամենից պետքական բանը թե՛ առատ և թե՛ էժան: \nԱյդ Եվրոպայի քաղցածնե՞րը կռիվ պիտի մղեն մեր ռուսի հետը. վա՛յ նրանց գլխին. մեկ շաբաթ չի անցնիլ, ամենքը ձմեռվա ճանճի պես կսատկեն կոչնչանան: \nՄեր զինվորը, ինձ նայիր, լավ հաճարի հացը կուշտ կուտի, վրայից էլ կաշան, նրա վրայից էլ լավ կխմե թթու կվասը, հուռա կանչելով վրա կտա — մի րոպեի, մի ժամվա մեջը բոլորին թրի կառնե: \nԴու Ռուսիայի հետ կատակ մի՛ անիլ...\n— Այն չէ` բայց — ասացի — ինչպե՞ս եղավ որ դու Եվրոպա գնացիր. կարծեմ դու այնտեղ գործ չունեիր, չէ՞. ապրանք տարա՞ր, թե՞ բերիր. թե՞ որևէ հանձնարարություն ունեիր:\n\n— Ապրանք էլ չտարա, ապրանք էլ չբերի, հանձնարարություն էլ չունեի: \nԻմ Եվրոպա երթալս հեքիաթի պես մի բան էր, բարեկամիս մեկը մի ավրված ժամացույց ուներ և որովհետև մեր կողմերը նրան նորոգող վարպետ չէր գտնվում, բարեկամիս խելքին փչեց տանել Եվրոպա: \nԺամացույցի կոթը չկա՞ — այդ բանը ըշտե փչացել էր. մեր տեղի ժամագործները շատ վրան կտորներ դրին, այնպես որ կոթը հաստացել էր ու ներսի անիվներին նեղություն էր տալիս. ժամացույցը Եվրոպա տարինք, այնտեղ մի լավ վարպետ գտանք, որ զգուշությամբ ժամացույցի հաստացած կոթը բարակացրեց, ձևի բերեց:\n\n— Բանդ-գործդ թողած ինչո՞ւ ելար գնացիր. դու այստեղ պաշտոն ունեիր, չէ՞:\n\n— Եվրոպա որ գնացի, պաշտոնս արդեն վերջացել էր. ամիսը 100 ռուբլի ռոճիկ ունեի, գործս էլ շատ թեթև բան էր. քաղաքային վարչությունը ինձ հրաման էր արել ծովի եզերքը կանգնելու և ջրի միջով անցնող ձկները համրելու. հեշտ արհեստ: \nԲայց, թշնամիներս հրապարակ ելան և ժողովրդին հավատացրին, որ դրանից քաղաքը մի կոպեկի օգուտ չունի. ինչ պետք է զուր տեղը դրամ վատնելը:\n\n— Ծովի ձուկը համրելուց առաջ ի՞նչ ծառայություն կամ արհեստ ունեիր: \n— Հարցրի նրան:\n\n— Նրանից առաջ, հոգիս, այդ անկյունը չկա՞, — բամբասարանից քիչ վեր. ըշտե, այնտեղ առավոտյանից մինչև երեկոյան զանգերը` կանգնում էի և անցնող-դարձողների վրա կատաղած շան պես հաչում:\n\n— Այդ ի՞նչ տարօրինակ արհեստ է…\tամոթ չէ՞ օրինավոր մարդուն շան պարտավորություն վրան առնելը, — ասացի զարմացած և նեղացած:\n\n— Չէ՛, հոգիս, այդպես մի դատի: \nԻնչպես երևում է, դու կարծես մեր քաղաքը երբեք չես ճանաչում: \nԱյդքան հասակ առած դեռ չգիտե՞ս, որ մեր տեղում հաչելը անօգուտ և ստոր արհեստ չէ: \nՀաչելով չէ՞ որ այսքան մարդիկ, ո՛րը ձայնավոր եղավ, ո՛րը անդամ, ո՛րը հոգաբարձու, ո՛րը երեսփոխան, ո՛րը պատվի հասավ, ո՛րը շատ ստակի տեր եղավ, ո՛րն էլ արդյունավոր պաշտոն ձեռք բերեց. բոլորը հաչելուց էր: \nԲայց հաչելու մեջ էլ շնորհք կա: \nՀաչելուց չէ՞ որ մեր սափրիչ Օվանեսը թե՛ իրեն մեջքը տաքացրեց, թե՛ իրեն օգտակար բարեկամներինը. կարծում ես թե իր արհեստի շնորհքն է՞ — շատ ես սխալվում: \nՄի՛ հաչիլ, տանդ փակված նստիր և տես դրանից ի՞նչ կգոյանա: \nԿկորչես բոլորովին: \nԼսե՞լ ես, մի առած կա, որ ասում է. «Իրեն տեղ ծանր կեցած քարին տակեն ջուր չի վազիլ». այդպես էլ մեր բանն է. եթե չհաչես, քեզ ոչ ոք մարդու կարգը չի դնի: \nԴու ինչ ես ասում, հաչելու մեջ շատ բան կա: \nՄեկ չորս քովդ նայիր. այս մեր խոշոր-խոշոր տղաները բոլորն էլ իրենց փառքին և պատվին հասել են կա՛մ հաչելով և կա՛մ իրենց մոտիկ մարդոցը հաչեցնելուց: \nԱյսօր-վաղը, գիտես արդեն, քաղաքիս մեջ ձայնավորներ, անդամներ, քաղաքագլուխ և քարտուղար պիտի ընտրվի. դու մեկ նայիր, թե որքան հաչող շներ հա՛ռըլ-հա՛ռըլ հրապարակ պիտի ելնեն: \nԴու լավ հաչելը կատա՞կ ես համարում:\n\n— Լավ, համաձայն եմ, որ մարդիկ հաչելով կամ հաչել տալով` տեսակ-տեսակ օգուտներ են փնտրում և գտնում. դու ի՞նչ օգուտ ունիս դրանից:\n\n— Ե՞ս, — ասաց քթի տակից խնդալով և աչքերը փոքրացնելով` Փոռսուխին Ավագը:\n\n— Հա, դու, — ասի:\n\n— Ես ի՞նչ օգուտ ունիմ. — ասաց նա նորեն: \n— Իմ օգուտն էլ եթե ավելի չէ ուրիշներից պակաս էլ չէ: \nԱխր դու մի լավ միտք արա. ես ինչ չգտնվելիք մարդ եմ, ո՞ր աղային որդին եմ, ո՞ր համալսարանն եմ ավարտել, ծոցս մի՞թե լիքն է փողով, թե՞ գեղեցկությունն ու երիտասարդությունը երեսիցս կաթում են…Բայց այսօրվա օրս, ինձ նայիր, մեր բամբասարանի ամենաառաջին անդամն եմ, քաղաքային վարչության մեջ` ձայնավոր և դպրոցի մեջ հոգաբարձու: \nԷլ ի՞նչ կուզեիր: \nԱյս բոլորը գիտե՞ս ինչու ձեռքս ընկավ. նրա համար, որ առավոտյանից մինչև երեկո, անկյունը կանգնած, չորս կողմս էլ մի կարգ ախմախներ ժողոված, աջ ու ձախ հաչում եմ: \nՀապա, որդիս, դու ի՞նչ գիտեիր: \nՎարպետությամբ հաչելու մեջ շատ բան կա: \nԴու նորից կրկնիր, կվայելի, չգիտեմ ի՛նչ` չգիտես ինչ: \nՉէ՛, հոգիս, չես հաչիլ, չես ուտիլ: \nԻնձ նման մեծ փորով և գայլի ախորժակով մարդուն կարելի՞ է քաղցած օրեր անցկացնել:\n\n— Ասենք որ հաչելուց ձայնավոր և անդամ եղար, հետո, ի՞նչ շահ դրանից, կամ թե ուրիշը քեզնից ի՞նչ շահ պիտի ունենա:\n\n— Ձայնավոր լինելս չգիտեմ ուրիշներին օգուտ ունի՞, թե ոչ, բայց ինձ մեծ օգուտ է:\n\n— Ասա տեսնենք, ի՞նչ օգուտ ունիս:\n\n— Օ՛, օգուտը շատ մեծ է: \nԱյո՛, մեր քաղաքային վարչության մեջ այնպես չէ՞ որ ինձնից բացի յոթանասունմեկ ձայնավոր կա. այդ ձայնավորներից յուրաքանչյուրը անուն ունի՞, թե ոչ. անուն ունեցողը տո՞ն էլ ունի, թե ոչ. տոն ունեցողը տարվա մեջ գոնե մի անգամ ճաշ կտա՞, թե ոչ: \nԵղավ որ այդպես տարին յոթանասունմեկ ցերեկվա ճաշս ապահովված է և տանս մեջ ծախսելու փողը գրպանումս կմնա: \nՈ՛վ մարդ, ի՞նչ է քո ասածդ. Աստված մեր սուրբ հայրապետների հոգիները արքայություն տանե, որ նրանք այդպես խելոք օրենք են մտցրել մեր մեջ: \nԱմեն երեկո օրացույցը բաց կանեմ, կնայեմ թե վաղը տոն կա՞, թե ոչ: \nԵթե մեր ծանոթների անունների տոները եղան, մեջներիցը երեք չորսը ընտրում եմ. բայց այնպիսիները, որոնք սովորություն ունին լավ սեղան սարքելու և մյուս օրը, ժամը 11-ին-12-ին նշանակված աղաների (օրինակ` Ակոբ, Մարկոս, Կարապետ) տունն եմ գնում. ներս մտած-չմտած, գաղտագողի աչքի կանցնեմ սեղանի վրա եղածները. եթե սեղանի մեջտեղը տեսա մեծ ամանով խաշած ասետրան և քիչ էլ հեռու տեսակ-տեսակ գինիներով շշերի բատարեյը, այն է որ այնտեղ կմտադրվեմ հաստատվելու, իբր թե չուզենալով` կմոտենամ թանկանոց կոնյակին, մեկ-երկու կխմեմ տոնավորի կենացը, հետո կառնեմ մի ափսե, պատառաքաղ, դանակ, ափսեի մեջ առաջ կքամեմ լիմոնի ջուր, քիչ էլ մանանեխ ու աղ կդնեմ, կմոտենամ ասետրային, դանակով չորս մատիս հաստությամբ կկտրեմ վրայից, կքաշվեմ մի առանձին լուսամուտի առջև` մեջքս դեպի հյուրերը արած` կսկսեմ իմ բանը: \nԵթե առածս կտորը ֆունտուկես կամ 2 ֆունտ եղավ, այն է, որ այն օրվա հացիս փողը գրպանումս մնաց: \nԱյդ որ վերջացրի, կերթամ կմոտենամ շշերին, որովհետև ձկան վրա լավ գինին հարմարում է. նորից կմոտենամ տոնավորին, ինչ որ ասես օրհնություն կանեմ, որ եկող տարի էլ Աստված ողջ առողջ այդ օրին հասցնե երկուսիս էլ և կխմեմ գինին: \nԴրանից հետո` երբեմն կմոտենամ մանր զակուսկաներին. այստեղ պանիրի փոքրիկ կտոր կդնեմ բերանս, այնտեղ գդալի ծայրովը մի քիչ կառնեմ խավիարից, էլի այն կողմը բողկը կթաթախեմ աղի մեջ և բերանս կդնեմ — իբր թե մանր բաներ ուտող եմ, որ մարդիկ չնկատեն թե տոն շնորհավորության անունով` փորս լեցնող եմ: \nԱյդ օրը կերակուրի հոգը հոգացի, դրամը մնաց գրպանումս: \nԵրբ որ այդպես, տարվա մեջ գոնե հարյուր տեղ մտնեմ-ելնեմ, ահա քեզ ձայնավոր լինելուս օգուտը. էլ ի՞նչ ես ուզում: \nՏարվա մեջ հարյուր թանկանոց և կուշտ զակուսկա իր կոնյակով և գինով — դա անօգո՞ւտ բան է: \nԱյս մեկ: \nԱյժմ դու ասա. տարին 2-3 անգամ թագավորական տոն, աչքալույս, պսակ չի՞ լինիլ: \nԷ՛յ, — ըշտե, մաղթանքից հետո ձայնավորի անունով առոք-փառոք կերթաս քաղաքագլխի տուն (իհարկե նա էլ թագավորի պատվի համար սեղան սարքած կլինի), այնտեղից էլ խո ետ չե՞ս դառնալ տուն դատարկ փորով: \nԱյս էլ քեզ երկու: \nՏարին 3-4 անգամ դրսից մի իշխանավոր կամ մեծավոր չի՞ գալ քաղաքը. մեր հարուստ աղաներից մեկն ու մեկը նրան հաց չի՞ տալ. դու էլ, ինձ լսիր, ձայնավոր անունով կպատահես այդ թանկանոց ճաշին: \nԱյս էլ քեզ երեք: \nՔաղաքային վարչության ժողովի ժամանակ աղաները կսկսեն մի հասարակ բանի վրա վիճել, կտան-կառնեն և վերջ ու վերջ` կխռովեն. դու մեջները կմտնես, լավ մարդ կլինես, կհաշտեցնես. մեջտեղը երկու կողմից էլ մաղարիչ լինում է — կեր, խում, երաժշտություն, դու էլ մեջներն ես` ձայնավոր անունով. Աստվածդ սիրես, քեֆ է ու…\tմեռնել պե՞տք է որ: \nԱյժմ հասկացա՞ր, թե ինչո՛ւ ես ամեն ջանք գործ եմ դնում, որ ձայնավոր ընտրվեմ: \nԴու ասում ես, թե ինչո՞ւ անկյունը կանգնած` հաչում եմ: \nՀածե՛, տխմար, եթե չհաչեի` ո՞վ ինձ ձայնավոր պիտի ընտրեր: \nՀապա այն մոռացա՞ր, որ բամբասարանի անդամ լինելուցս էլ բավական շահ կա փորիս. որ տարին մի անգամ ժողովրդով` պարտիզի մեջը քեֆ ենք անում` այդ ոչինչ. դու այդ ասա, որ մեր 5-6 հարյուր անդամներից տարին 3-4-ը չի՞ մեռնիլ: \nՄեռելի զանգը լսում եմ թե չէ` մի քանի մարդ ժողովում եմ գլխիս, շիտակ գնում մեռելի տունը, սգավորներին խրատ տվող եմ լինում, ըշտե հանգուցյալին պատիվ տվող եմ լինում. կտակը կարդացող լինում, է՛յ ըշտե, բան չունես, բամբասարանի կողմից, սուտ-ղորդ, բանի մեջ եմ լինում: \nՏնեցիք տեսնում են, որ հանգուցյալի շատ սրտակից բարեկամն եմ եղել, և հոգու-հացի, այգողքի, քառասունքի, տարեգլխի, հարցերին կանչում են ինձ: \nԱյդ էլ թե՛ պատիվ և թե՛ փոր կշտացնելու թանկանոց դեպք: \nԱյժմ հասկացա՞ր հաչելու զորությունը: \nԲայց հաչել կա, հաչել էլ կա: \nՄի քանիսը այնպես են հաչում, որ ամբողջ քաղաքը իրենց թշնամի են դարձնում. այդ տեսակ հաչելը օգտակար չէ: \nՀաչելն էլ իր տեղը, հնարքներն ունի: \nՀաչելու ժամանակ պիտի ջանաս ցույց տալու, որ իբր թե ժողովրդական օգտի համար ես հաչում: \nԱյս մեկ: \nՄեկ էլ այնպես պիտի հաչես, որ ո՛չ հարուստների սիրտը ցավացնես, ո՛չ էլ դատարկ գրպանով մարդկանց կողմը անցած լինես...\nՍիրելի նախիջևանցի, մի՞թե դու դեռ չես հասկացել, որ ի՛նչ բանի ձեռնարկես` բոլորը թերատ և անշնորհք է լինում: \nԻնչո՞ւ ես զարմանում, որ քո քաղաքը տարեցտարի առաջ գնալու փոխարեն ետ է զարնում: \nԴու ինչո՞ւ ես զարմանում, որ հերվան գյուղից վատ Ռոստովը այսօրվան օրս Նախիջևանից տասն անգամ մեծ է և նրա մեջը ապրողները նախիջևանցիներիցս հարյուր անգամ ավելի հարուստ են: \nԴու ինչո՞ւ ես զարմանում, որ Նախիջևանը աճելու, ծաղկելու փոխարեն` քանի գնում է` բորբոսնում է, թոռոմում է և փչանում քո ձեռքի մեջ: \nԱսա մեկ տեսնեմ, տարին-տասներկու ամիս դու որի՞ խելքով ես կառավարվում — Փոռսուխ Ավագների: \nՈվքե՞ր են քո քաղաքդ կառավարողները — Փոռսուխ Ավագները. ովքե՞ր են բանկդ շահագործողները — Փոռսուխ Ավագները. ովքե՞ր են քաղաքի վայրչությանդ ձայնավորները — Փոռսուխ Ավագներ. ովքե՞ր են քո դպրոցներիդ հոգաբարձուները — Փոռսուխ Ավագներ:\n\nՀետո՞, ի՞նչ զարմանալու բան կա, որ ամբողջ քաղաքը դարձել է մի 5-6 հազար Փոռսուխ Ավագներով լցված աղբանոց…\nՔԱԼԱԿԱՆ ՄԵՌԵԼՆԵՐ\nI\nՍարգիս-աղան\nՍարգիս-աղան ժամը տասի մոտերքը վերի բուլվարն էր եկել ու նստել ամենաառաջին նստարանին, որ անցնող-դարձողին նայի: \nՍարգիս-աղան, հո գիտեք, տեղիս եթե միլիոնատերը չլինի, էլի ամենահարուստների շարքումն է:\n\nՄինաս Գրիգորիչը հեռվից նրան տեսնելով, շտապ մոտեցավ, գլխարկն հանեց ու բարև տվեց:\n\n(Մինչև օրս էլ դեռ չեմ հասկացել, թե Մինաս Գրիգորիչները Սարգիս-աղայի պես ժլատ, ագահ, մի կոպեկի վրա դողացող մարդկանց առջև ինչո՞ւ են գլուխ խոնարհում, պատիվ տալիս: \nՄի օր նրանցից լավություն տեսե՞լ են — մեղա Աստծու: \nՀույս ունի՞ն, որ դրանք մի օր իրենց նեղ օրին հասնին: \nԱմենևին ոչ: \nԱպա ինչո՞ւ համար ամբողջ օրը քծնող շան նման նրանց առաջ ետևի թաթերին են կանգնում: \nԽելքս չի հասնում):\n\n— Բարին արևիդ, — ասաց Սարգիս-աղան: \n— Ի՞նչ կա, որտեղի՞ց ես գալիս: \nԱյսօր բազար ելե՞լ էիր:\n\n— Հրամեր ես, ելել էի, — ասաց Մինաս Գրիգորիչը, ձայնը փորից հանելով:\n\n— Ի՞նչ կար, — Հարցրեց Սարգիս-աղան:\n\n— Ուրիշ այնպես բան չկար, — ասաց Մինաս Գրիգորիչը, — բայց շատ հնդուհավ էին բերել, գինն էլ այնքան թանկ չէր — զույգը իննսուն կոպեկի էին տալիս: \nԲավական առնող եղավ:\n\n— Իհարկե կառնեն, — ասաց Սարգիս-աղան, վիզը, աղայավայել, մի կողմի վրա դարձնելով. — արդեն ձմեռն էլ մոտենում է. տոներն սկսվում են: \nՈչի՛նչ, հատը քառասունհինգ կոպեկ (այդպես չի՞ անում): \nԹանկ չէ... \nԷլ ի՞նչ կար...\n— Կարծեմ` էլ այնպես, աչքի ընկնող բան չկար... \nՀա՛, երկու սայլ եղած միս կար. կազակներն էին բերել...\n— Լա՞վն էր, եղո՞տ էր, — հարցրեց Սարգիս-աղան:\n\n— Չէ, եղոտ չէր, անպետք բան էր, բայց լավ գնով էր ծախվում` հարյուր քսանով... հա՛, ինչպե՛ս մոռացա` մի մեծ թառափ էին բերել...\n— Թառա՞փ, այս ժամանակ... \nՀետո՞, ո՞վ առավ:\n\n— Ուզողներ շատ եղան, բայց գինը թանկ լինելու համար չառան. վերջը, վերջը Եղիա-աղան զարկեց առավ:\n\n— Քանիսո՞վ առավ...\n— Առնելու ժամանակը ես հեռու էի, — ասաց Մինաս Գրիգորիչը, — բայց հետո որ Եղիա-աղան առավ, գնացի, մոտեցա բազարնիկին (որովհետև նա մոտը կանգնած էր), — «Քանիսո՞վ տվեց» հարցրի. «վեց ու կեսով», ասաց: \nԱյդպիսով իմացա, որ վեց ու կեսով է տվել: \nՃիշտ է, մեծ ձուկ էր, բայց վեց ու կեսն էլ բավական կապիտալ է... \nՏոնական սեղան բաց անելու լիներ` ուրիշ բան, բայց հասարակ օրը վեց ու կես ռուբլի ձկան տալ — խելքս չի հասնում: \nՄի՞թե չորացնելու է: \nԲայց ձուկ չորացնելու ժամանա՞կն է, որ...\n— Չէ՛, դեռ ի՛նչ ձուկ չորացնել, ի՞նչ ես խոսում, այս ժամանակ ձուկ չորացնե՞լ կլինի, խև՞ է, ի՞նչ է: \nՁուկը մայիսին, հունիսին են չորացնում: \nՁկան թանկ-կրակ ժամանակը ո՞ր խևը ձուկ կչորացնի: \nՄիևնույն է, թե զատկի շաբաթը մատղաշ գառան մսից, երբ որ դրա ֆունտը 15-20 կոպեկ է լինում, երշիկ, ապուխտ շինել տաս... \nՁուկ չորացնե՞լ, չէ՛ մի` հորս ցա՛վը...\nԱյդ պահին Փոմովի որդին մի գեղեցիկ սև ձի լծած, բոլորովին նոր կառքով ներքևից գալիս էր: \nՀագին՝ ասեղի տակից նոր դուրս ելած վերարկու, նորաձև գլխարկ, ձեռներին` ձեռնոցներ:\n\n— Այս ո՞վ է սա, — ասաց Սարգիս-աղան, աչքերը կկոցած, կառքի ետևից նայելով և, չճանաչող ձևանալով, այնինչ շատ տեղով գիտեր երիտասարդի ո՛վ լինելը:\n\n— Չճանաչեցի՞ր, ի՞նչ է, — ասաց Մինաս Գրիգորիչը, — Փոմովի տղան է:\n\n— Ստեփա՞նը, — հարցրեց Սարգիս-աղան:\n\n— Հա՛, Ստեփանն է, — ասաց Մինաս Գրիգորիչը, քթի տակ ծիծաղելով:\n\n— Հա՛յ, զարմացք բան է, — ասաց Սարգիս-աղան, — դե տե՛ս, տե՛ս, Սիպիր գնալու տեղ, դրանք այստեղ պամեշչիկի քեֆ են քաշում: \nԴրա հայրը չէ՞ր, որ հիսուն հազարի կեղծ փողերը սաղացրեց, դրանից հետո էլ բավական ժամանակ Օդեսայի բանտը նստեց` ոտքերին շղթա զարկած... \nՀիմա որդին կառքով է ման գալիս, հա՞…\tՍպասի, սպասի, տղաս, հարամ եկած փողը շատ չի դիմանա, մի օր էլ քեզ պատառոտուն շորերով ու ծռմռված կրունկով կտեսնենք…Հա՛յ ոչ ու փուչ Ստեփան: \nԱյդ տղան աղախիններից վազն եկե՞լ է, թե դեռ հետները քաշ է գալիս…\n— Ով գիտե դրանց բանը, — ասաց Մինաս Գրիգորիչը ծիծաղելով…\tԱնցյալները, մթնով, էլի կառք նստած մի կնոջ հետ (տեսքից երևում է, որ հայ չէր) ուղիղ դեպի վեր էին գնում, բայց չիմացա կնոջ ո՛վ լինելը... հայտնի չէ...\n— Այ տղա, ես քեզ բան եմ ասում. այդպիսի խարդախ սրիկայի որդին ե՞րբ ես տեսել, որ օրինավոր մարդ լինի. դրանց բոլորի վերջը բանտն է կամ աքսորը: \nԱստվածդ կսիրես, տղան հա՛յ-հա՛յ 25-26 տարեկան կլինի, դեռ առևտուրի ձեռք զարկել չէ. սրանից հետո՞ պիտի այդ բամբառակը խանութ մտնի, կամ մի առևտուրի կպչի. երանի՛ չանի: \nԱյսպես, ահա, ամբողջ օրը կառք նստած տեսակ-տեսակ անառակության ետևից պիտի ընկնի, մինչև որ հոր հարամ վաստակած կապիտալի տակից մտնե, վրայից ելլե: \nՄեղա՛ Աստծու, մեղա՛. չգիտեմ, ախպեր, խելքս բան չի կտրում: \nՄեկ էլ որ` այդ ապուշին ո՞վ իր աղջիկը կտա. ավելի լավ չի՞ լինի` մի քար կապեմ աղջկաս վիզը, խեղճ-ողորմելուն ջուրը գցեմ:\n\nՍարգիս-աղան ու Մինաս Գրիգորիչը մի քիչ էլ զրույց արին ու բաժանվեցին. մեկը գնաց դեպի վեր, մյուսը` ներքև:\n\nԴեպի վեր գնացողը Սարգիս-աղան էր: \nՆա ուղիղ գնաց շուկա, մսավաճառ Ասատուրի մոտ, որ ծառայի ձեռքով երկու հատ թոք տուն ուղարկի, ասելով թե` իբր «բանվորներիս համար է»: \n«Իսկ ձեզ համա՞ր, հարցրեց մսավաճառը, միս պետք չէ՞, շատ թարմ է, իսկը կաթ»:\n\n— Մենք այսօր խաշած թառափ և տապակած հնդուհավ ունինք, — ասաց Սարգիս-աղան և շտապ դուրս եկավ մսավաճառի խանութից: \nՏեղո՛վը սուտ: \nԹառափ նրա տունը հեչ մտած չէ, հնդուհավ էլ այն ժամանակ կմտնի, երբ զույգը հիսուն կոպեկ կլինի: \nԹոքից, ձկնականջով ապուրից, աղը դրած մսից բացի, նրա ընտանիքը ուրիշ բան տեսնո՞ւմ է որ: \nՍարգիս-աղայի երկու հարյուր հազարը բկից ու ատամից կտրած փող է: \nԲայց բանը դա չէ: \nԲանն այն է, որ երեք-չորս ամիս չանցած նրա տունը Փոմովից խնամախոս եկավ և Ստեփանի համար նրա աղջկան` Մարիամին ուզեց: \n«Բախտը դա է», — ասին հայրն ու մայրը և Մարիամին տվին հայտնի Ստեփանին: \n«Փա՛ռք Աստծու, — ասին, — մեր զավակին հարուստ տուն գցեցինք. սրանից հետո, թե Աստված կամեցել է, մեր Մարիամը խանումի ապրուստ կունենա: \nՉար լեզուները շատ բան են ասում, խալխը ո՞ր հարստին չի բամբասել: \nՏղան էլ, ի՛նչ պակասություն ունի որ խեղճը, դեռ նրա վատությունը տեսած չենք: \nԱստվածդ կսիրես` ո՞ր երիտասարդը ջահելություն չի արել. ժամանակը կգա, կխելոքանա, մարդու շարք կմտնի, կլուբի անդամ կգրվի, կլուբի ստարշինա կդառնա, հաշվիչ կոմիտեի անդամ կլինի, իրավասու կընտրվի, ու մի օր էլ, գուցե Կոկոյի ուսումնարանի հոգաբարձու լինի ու (ինչե՞ր չի անում Աստված) մի գեղեցիկ օրդեն էլ կկախի»:\n\nII\nԳործի տեր մարդիկ\nՄի կիրակի, ի՛նչպես եղավ, կլուբ մտա: \nԺողովուրդը ժամից դեռ նոր էր դուրս եկել, այդ օրը պատարագ կար. կարծեմ թագավորական տոն էր: \nՍանդուղքի կեսը դեռ չէի հասել, որ աջ կողմից շատ ուժեղ ձայներ լսեցի, աղմուկով խոսում էին և բարձր-բարձր ծիծաղում: \nՍպասավորներն էլ մատուցարաններով` որը թեյի բաժակներով լիքը, ո՛րը դատարկ` ետ ու առաջ էին վազում:\n\n\n\n\n\n\nՑերեկ էր, բայց կլուբում մեծ բազմություն կար: \nԵրբեմն այդպես է լինում: \nԱնցա թղթախաղի կողմը:\n\nՄիքիթ Յագորիչը, դիմացն էլ Յագոր Սերգեիչը` ծիծաղելով, աղմուկով զրույց էին անում. մյուսներն էլ ո՛րը կանգնած, ո՛րը նստած` լսում էին: \nԶրույց անողները կանաչ սեղանի շուրջն էին նստած. զրույցի նյութը երեկ երեկոյան տեղի ունեցած թղթախաղն էր:\n\nՄիքիթ Յագորիչն ասում էր. «Ձայն տվի, բայց ինքս էլ սաստիկ վախենում եմ, քանի որ, ախպեր, թե փեշն առնես, ընդամենը 120 կոպեկ է, թե չառնես, հանա՞ք է, ի՞նչ է` տասնհինգ մանեթդ պիտի հանես: \nՅագոր Սերգեիչը ինը սրտիկ է հանել. նու, լա՛վ, հերթը իմն է. ես էլ դնում եմ բուբնի թագավորը, Յագոր Սերգեիչը մեկնոցն է դնում, Սարգիս Աֆանասիչը կոզրի ութնոցն է դնում սև ագռավի տասանոցը, հանում. Յագոր Սերգեիչը վրան ագռավի մեկնոցն է դնում, ես ճա՛ռթ եմ անում, սրտիկի օխտնոցն եմ դնում վրան ու նորից բուբնի հանում. Յագոր Սերգեիչը թագավորն է դնում, այն կողմից Սարգիս Աֆանասիչը կոզիրի իննոցով է խփում, և այսպիսով ինը սրտիկ խաղացողը մնում է առանց երկուսի, ու այդ խաղի մեջը մարդը երեսուն մանեթ տանուլ է տալիս, քանի որ կոպեկից էին խաղում»:\n\n— Հա՛, հա՛, հա՛, հա՛, — ծիծաղեցին շուրջը կանգնածները. Յագոր Սերգեիչը իննով` առանց երկուսի մնաց, հա՞, լա՛վ խաղ եք խաղացել մարդի գլխին:\n\n— Ախպե՛ր, ես ի՞նչ իմանամ, — ասաց շվարած Յագոր Սերգեիչը, — ձեռիս մեկնոց, թագավոր…\nՆա էլի ինչ-որ բան էր ուզում ասել, բայց աղմուկի մեջ նրա ձայնը կորավ:\n\n— Չէ՛, այդպես չէ՛, — խրատում էր նրան կանգնողներից մեկը, — այդպիսի խաղի մեջ դու ինը չպիտի խաղայիր... \nԲայց աղմուկը դրա խոսքն էլ կիս-կատար թողեց:\n\n— Դու բոլորովին սրտիկ չպիտի խաղայիր, դու պիտի հայտարարեիր` հասարակ, առանց կոզիրի, որովհետն Սարգիս Աֆանասիչը... \nԴրա խոսքն էլ ուրիշները կտրեցին, ու դրանից հետո ամենքն էլ ուզում էին իրենց կարծիքը հայտնել, բայց լսող չկար. «Մեկնոց, կոզիր, սրտիկի ութնոց, խաչի երկուսնոց», լսվում էր, և մեկը մյուսի բաճկոնի կոճակից բռնած` պրեֆերանսի հնարքներն էր սովորեցնում:\n\nԹղթախաղի խոսակցությունը վերջանալուն պես, հավաքվածները ցրվեցին և առանձին-առանձին սեղանների առջև, երկու-երկու, երեք-երեք հոգի նստած, ամենքն իրենց խելքի ու պետքի համապատասխան սկսեցին զրուցել:\n\n— Այդ չէ, բայց, — ասաց սեղանի առջև նստածներից մեկը, — այս ի՞նչ տարօրինակ բան է, այս տարի հնդուհավն էժանացավ, բայց բադն ու սագը շատ թանկ են. անցյալները երկու բադ էի ուզում առնել, բայց յոթանասունհինգից մի կոպեկ պակասով չուզեց տալ, ես էլ վազն եկա: \nԱխր, բադն ի՞նչ հորս ցավն է, որ դրա համար 70-80 կոպեկ տամ. ավելի լավ է հնդուհավ առնեմ, հնդուհավի ամենալավը, գառան-չափը, զույգը հարյուր քսան կոպեկ է:\n\n— Այսպես ես խոսում, բայց, — ասաց նրա հետ զրույցի բռնվողը, — բադի բանն ուրիշ է. բադը, այստե՛ղ նայի, լավ տապակած, հետն էլ սերկևիլի սոուս — հրաշալի նախաճաշ է…\n— Է՛, իհարկե, բայց գառան տապակածն էլ վատ չէ, այն էլ փոքրը, կաղամբի թթու, չամիչ լցրած...\n— Այդ էլ վատ չէ, բայց ինձ որ հարցնես, տանը պատրաստած կարկանդակը, վրան առատորեն հալած արդար յուղ ու քամած մածուն լցրած...\nԵրկրորդ սեղանի առջև նստածներն այսպես էին խոսում.\n— Հոգիս, — ասում էր մի բավական տարեց մարդ մի ուրիշ տարեց մարդու, — դու Տարաս Արտեմիչի աղջկանը ճանաչո՞ւմ ես. ինչպե՞ս է, օժիտ ունի՞, փողի ձայն լսվո՞ւմ է:\n\n— Չլինի՞ մտքովդ անցնում է որդուդ համար ուզել: \nՔավ լիցի: \nԱրի մոտեցիր, ականջիդ ասեմ (ականջին ասում է):\n\n— Ի՛, ճի՞շտ, — ասաց մարդը սարսափած, — մի՞թե: \nԱ՛յ, զարմացք է. վրան որ նայես` գառան պես բան է, արդեն բողկեր է ուտո՞ւմ, հա՛, այդ անզգամը:\n\nԵրեք շաբաթից այս վատ լուրեր տարածողը նույն աղջկա հոր մոտ խնամախոս է ուղարկում ու օժիտից բացի, չորս հազար կանխիկ փողն էլ հետը առնում է իր որդու համար:\n\nIII\nՖադեյ Կարպիչ\nՖադեյ Կարպիչին ճանաչո՞ւմ եք. այդ շեկ-շեկ մազերով, կարմիր-կարմիր թշերով, միշտ խնդումերես մարդուն: \nԻնչպե՞ս չեք ճանաչում Ֆադեյ Կարպիչին. նա չճանաչելու մա՞րդ է որ: \nՆա, որ ամենքի հետ անուշ երեսով զրուցում է, միշտ լավ-լավ խաբարներ է տալիս իրեն բան հարցնողին: \nՄաշալլա՛ ձեզի, ախպե՛ր, մի՞թե Ֆադեյ Կարպիչին չեք ճանաչում. նրա մասին ասում են, որ այստեղ կամ Ռոստովի գետափը, չգիտեմ` կղմինդրո՞վ, թե՞ աղյուսով, թե՞ թիթեղով պիտի ծածկե. կարծյոք սև ձի էլ պիտի ունենա, քանի որ նրան միշտ տեսնում եմ կամ հասարակ կամ փակ կառքով` սև ձի լծած:\n\nԴեռ մեկ ուրիշ, ուշադրության արժանի բան էլ ունի Ֆադեյ Կարպիչը: \nԱմեն աստծու օր կլուբ կգա և, անպատճառ — մեկ կամ երկու ձեռք թուղթ չխաղացած` չի գնա:\nզ Եվ այնպիսի էլ բնութք ունի, որ մարդու քեֆը գալիս է: \nՖադեյ Կարպիչը միշտ տանում է. բայց մինչև այսօր էլ դեռ մեկը նկատած չէ, որ նա վարպետ խաղացող է. ժամանցի համար թուղթի նստողներից չէ. տարած փողը մի այնպիսի հնարքով է քսակը դնում, որ տարվողն իսկ կխաբվի ու կկարծի, թե նա էլ իրեն պես դատարկվել էր: \nՄարդ տեսած չեմ, որ Ֆադեյ Կարպիչի հետ վինթ կամ պրեֆերանս խաղացած չլինի. մարդ տեսած չեմ, որ Ֆադեյ Կարպիչը նրան տարած չլինի: \nԲայց մի տե՛ս մեկը նրան լեզվի տակը առե՞լ է, մեկը նրան բամբասե՞լ է, մեկը նկատե՞լ է, որ Ֆադեյ Կարպիչն իր առուտուրից ավելի մեր կլուբի ապուշներից շահ ունի:\n\nՖադեյ Կարպիչն այնպիսի ձևերով է կլուբի հանդերձարանը մտնում և, վրայի վերարկուն կամ մուշտակն հանած ժամանակը դեմքին այնպիսի արտահայտություն է տալիս, որ տեսնողը կկարծի, թե այս մարդը հեչ թուղթ խաղացող չէ. թե կլուբ էլ եկել է` մի շատ կարևոր առևտրական գործի համար է եկել, որ իրեն հարկավոր մարդու հետ տեսնվի, վերջացնի թե չէ` շտապով տուն պիտի գնա: \nԵրբ որ տուն գնալու էլ լինի, այնպես շտապով կվազե դեպի վար և վերարկուն կհագնի, որ կկարծես թե մի առևտրական մարդ է եկել, հետևից մարդ են ուղարկել և նրան են սպասում:\n\nԵրբ որ Ֆադեյ Կարպիչը թղթախաղի սենյակն է մտնում, սպասավորներն անգամ մտքներով չեն անցկացնում, թե նա հատկապես թուղթ խաղալու համար է եկել: \nԲայց Ֆադեյ Կարպիչի վարվեցող բնութքի համար նրան ձեռքե-ձեռք են քաշում, ամենքն ուզում են նրա կողքը նստել: \nԵղած բան չէ, որ Ֆադեյ Կարպիչը կլուբ գա և մեկ-երկու ձեռք չխաղացած ետ գնա: \nԼսված բան չէ, որ Ֆադեյ Կարպիչը ասած լինի. «Դե, արիք մի ձեռք սկսենք»: \nԱմեն թուղթ խաղացողի համար մեծ բախտ է Ֆադեյ Կարպիչի հետ թղթախաղի նստելը:\n\nՖադեյ Կարպիչն այսպիսի մի սկզբունք էլ ունի. թուղթը խաղաց, վերջացրեց թե չէ, տեղից վեր կկենա, ձեռները անդրավարտիքի գրպանները դրած, մի-երկու պտույտ կանի սենյակի մեջ ու կնայի` արդյոք մի ձեռք էլ խաղալու մարդ կա, թե ոչ. երբ լինի` շտապով մեջները կմտնե` նազեր ծախելեն. իսկ երբ չկա, այնպես շտապով տուն կվազե, որ տեսնողը կկարծե, թե այդ մարդը հե՛չ պարապ ժամանակ չունի, օրվան քսանչորս ժամն էլ հարկավոր գործերի մեջ է: \nՖադեյ Կարպիչը երբեք զրույցի մեջ չի մտնում: \nԱյս տարիքիս եմ հասել, դեռ լսած չկամ, թե այս կամ այն բանի մասին նա ի՞նչ կարծիք ունի: \nԲայց նա դումայի ժողովի ժամանակ իրավասուների մեջ, այնպես խելոք-խելոք լուռ մնալ, խնդալ կամ դիմախաղ անել գիտե, որ իսկույն մտքիդ մեջ ասում ես. «Ֆադեյ Կարպիչը որ ժողովից բացակայեր, ո՛չ մի հարց վճռվելու չէ, ո՛չ մի արձանագրություն կազմվելու չէր»:\n\nԶարմանալի դիվանագետ է մեր Ֆադեյ Կարպիչը: \nԻնչպես գիտեք, երբեմն-երբեմն, մեզանից մեկը կամ մյուսը գրպանից ստորագրության թերթիկ է հանում և սկսում է փող հավաքել` կա՛մ մի հայ օրաթերթի, կամ պանդխտի, կա՛մ մի խեղճ աշակերտի հագուստի, կա՛մ մի աղքատ ուսանողի ապրուստի և կա՛մ մի ուրիշ բարեգործական նպատակի համար. այդպիսի թղթերի տակ հեչ տեսե՞լ եք մեր Ֆադեյ Կարպիչի անունը: \nՄեղա՛ Աստծու: \nԱյդպիսի բարեգործական նպատակով փող ժողվողներից խույս է տալիս Ֆադեյ Կարպիչը: \nԳիտես որ հիմա այստեղ էր նա, բայց թուղթն ստորագրելու ժամանակ, հենց հերթը հասնում է նրան, տեսար` չքացել, անհետացել էր մեր դիվանագետ Ֆադեյ Կարպիչը, վեր, վար, դես, դեն` չկա ու չկա՛ Ֆադեյ Կարպիչս. «с пол минуты как ушли-с», — կպատասխանի ծառան, երբ որ մարդ ղրկես, հարցնես:\n\nԱյդ այդպես է, բայց երբ Ֆադեյ Կարպիչի ծիծաղկոտ, բարի, անուշ երեսին նայես, այնպես կկարծես, թե Նախիջևանի բոլոր բարի գործերը կատարվում են Ֆադեյ Կարպիչի գրպանի հաշվին` մեր օխտը ժամերի գանձանակները լցվում են նրա փողով, մեր քաղաքի բոլոր աղքատները ապրում են նրա տված ողորմությունով: \nԹե որ անկելանոց կամ աղքատանոց է շինվում, նույնիսկ այդ էլ, կարծում ես, թե Ֆադեյ Կարպիչն է շինում իր հաշվին:\n\nIV\nԿնունք ու թաղում\nԵրեք կառք են անցնում իրար ետևից:\n\nԱռաջինի մեջ նստած են երկու տարեց կին: \nՄեկի ձեռներին, թավշյա կարմիր վերմակի մեջ փաթաթած, ինչ-որ բան կա: \nՊարզ երևում է, որ եկեղեցուց նոր կնքած երեխա են տանում` հետևի երկու կառքերի մեջ դարձյալ երկու կին են նստած, բայց ավելի երիտասարդ: \nԴրանք էլ, պարզ երևում է, որ երեխայի հորաքույրները կամ մորաքույրներն են:\n\nԱսել է` մի մարդ է աշխարհ եկել. բայց ո՞վ է նա` չենք ուզում գիտենալ:\n\n* * *\nՀեռվում, համարյա չորս-հինգ փողոց հեռու, տերտերներ, տիրացուներ և բավականին մեծ բազմություն, բոլորը գլխաբաց, դեպի դաշտ են գնում, և, կարծես թե մի ինչ-որ բան են տանում: \nԱ՛յդ էլ իմացանք. պարզ երևում է, որ մեռել են տանում թաղելու (Աստված ողորմի հոգուն): \nԲայց ո՞վ է այդ մեռնողը` դարձյալ չենք ուզում գիտենալ:\n\nԻնչո՞ւ չենք ուզում գիտենալ, ինչո՞ւ մեկի աշխարհ գալով չենք ուրախանում, մյուսի էլ աշխարհից հեռանալուն չենք տրտմում. ամոթ չէ՞ մեզ: \nԻնչո՞ւ չենք ուզում գիտենալ, որ մի նոր քաղաքացի աշխարհ է եկել, մեկ ուրիշն էլ աշխարհից ելել է…\nԱյս ի՞նչ անհոգի, անխղճմտանք, անտոհմ, անհավատ մարդիկ ենք մենք: \nԱյնպես չէ՞: \nՉէ՛, այդպես չէ. որովհետև ի՞նչ շահ ենք տեսել, տեսնում ենք կամ պիտի տեսնենք այս 7000 հոգուց, որ մեր աչքի առջևը կան, ո՛րը հարուստ, ո՛րը իբր թե աշխատավոր, ո՛րը լավ մազուրկա պարող, ո՛րը տարին տասներկու ամիս բամբասարանի անկյունը կանգնող, ո՛րը ջահել որբևայրի, ո՛րը մեծ օժիտով աղջիկ, ո՛րը լրագրի միայն նկարները տեսնելու համար կլուբ եկող, ո՛րը չհասկացած բանի վրա միշտ դատողություն ու զրույց անող, ես ի՛նչ իմանամ, մարդ-անասունների մի ամբողջ նախիր: \nԴրա համար էլ ասում եմ` սրանցից ի՞նչ շահ տեսանք, որ այդ նոր աշխարհ եկածից տեսնենք. կամ ի՞նչ շահ ենք տեսել այդ դիակից, որին տանողները բոլորն էլ քայլող դիակներ են:\n\nԳիտեմ, շատ տեղյակ գիտեմ, որ դու ասածիս չես հավատում, դու կարծում ես, թե ես սուտ եմ ասում, թե ես բամբասում եմ և՛ նոր աշխարհ եկած այդ խեղճ-երեխին, և՛ աշխարհիցս հեռացած այդ ողորմելուն և թե՛ մնացած 7000 հոգուն:\n\nԹե որ այդպես է, ախպեր, ականջդ բա՛ց արա և լսի ասելիքս:\n\nԱյդ փոքրիկ երեխան (որին հիմա եկեղեցուց տուն են տանում) մեկ տարի թող մոր ծիծը ուտե, դրանից հետո էլ մեկ-երկու տարի թող սողա ու քաշ գա տան կեղտոտ գետնի վրա և բակի ու փողոցի ցեխերի մեջ: \nԴրանից հետո էլ մինչև ութ տարեկան հասակը, պատառոտուն շորերով, գլուխը բաց, ոտաբոբիկ թող վազվզե` մերթ օդապարիկ բաց թողնելով, մերթ էլ` վեգ խաղալով: \nԱյդ տղան հետո պիտի սովորի շուկա գնալ միս ու հաց գնելու, և շուկայում ծախսելիք փողերից մնացած (կամ գողացած) մեկ-երկու կոպեկով իր համար պիտի գնե սալոր ու ծամելով տուն պիտի գա: \nԵրբ ճամփի վրա կով կամ շուն, կամ հավեր հանդիպեն, այդ տղան իր սուրբ պարտավորությունը չի՞ համարի գետնեն քար վերցնել ու նրանց մի լավ քարկոծել:\n\nՄի քանի ամսից, հատկապես օգոստոսի 16-ին, երեխայի հայրը կամ մայրը տան տերտերից ծննդյան վկայական կվերցնե, տիրացուին էլ մի խնդիր գրել կտա, երեխայի ձեռից կբռնե (նախ երեխայի հագի լավ, նոր շորերը կհանե, ինքն էլ պատառոտուն շորեր կհագնի, որ չքավոր, խղճալի երևան, որպեսզի վարդապետին վարձ չտան) ու կտանի կա՛մ Գալուստ Չարըխյանին, կա՛մ Ռափայել Պատկանյանին: \nՇներին, կատուներին, կովերին, հավերին քար նետողը մտնում է վարժատուն և իր շնորհքը սկսում է դասընկերների վրա ցույց տալ: \nՊատկանյանը և Չարըխյանը գանգատվում են, որ տղան չար է, անհնազանդ է, ծույլ է, բութ է, ուսման սեր չունի, խելքն ու միտքը միշտ խաղի է, չարության է. պետք է նրան վարժարանից հեռացնել, որ ուրիշներն էլ նրան չնմանվեն. երեխայի հայրն ու մայրը, ազգականներն ու բարեկամները կթափվեն Պատկանյանի և Չարըխյանի վրա ու կսկսեն իրենց գանգատները, թե նրանք իրենց ծաղիկ որդուն բան չեն սովորեցնում, հոգ չեն տանում, գլուխը խելք ու իմաստություն չեն մտցնում, նրա՛նց պետք է հեռացնել վարժարաններից և փոխարենը ուրիշներին բերել-դնել և այլն, և այլն: \nԱյսպես կանցնի 3-4 տարի: \nԱյս ասածիս մեջ սուտ կա՞:\n\nԵրբ որ տղան վեց հատ ընթերցարան պատառոտե ու 4-5 հարյուր թաբաղա թուղթ փչացնե ու կմկմալով կարդա և ճանճի թանաքոտ ոտներով կեղտոտած թղթի նման գրել սովորի, հայրն ու մայրը կվերցնեն նրան և վաճառականի խանութը աշակերտ կտան: \nԽանութում տղան վաճառականից նախ և առաջ սուտ խոսել ու հաճախորդին խաբել կսովորի, ապա այդ նույն շնորհքը կթափե իր տիրոջ` վաճառականի վրա: \nԹե որ անշնորհք է` հո՛ կբռնվի, նախատինք ու ծեծ կերած խանութից կվռնդվի. կգնա կամ սայլապան կլինի, կամ բեռնակիր. եթե աչքաբաց է, և հնարքները լա՛վ կսովորի` մարդ կդառնա, այսինքն, ուզում եմ ասել` կդառնա կա՛մ Սարգիս-աղա, կա՛մ Փոմովի Ստեփան, կա՛մ Միքիթ Յագոռիչ, կա՛մ Յակոռ Սերգեիչ, կամ Ֆադեյ Կարպիչ, կամ մեկ ուրիշ այս տեսակ աղա, որոնց դեմքը, անշուշտ, մի օր ցույց կտամ:\n\nԱյստեղ էլ սուտ բան կա՞:\n\nՀետո՞, ասացեք` այդ նոր աշխարհ եկած երեխայի համար ինչո՞ւ պիտի ուրախանանք, կամ` դագաղով դեպի գերեզմանատուն տարած մեռելի վրա ինչո՞ւ պիտի տրտմինք:\n\nԲոլորը մեկ չէ՛, ի՛նչ է. մեկը մեռել է, մյուսը` մեռելցու, մենք բոլոր 7000 հոգիս էլ քայլող դիակներ ենք: \nԱյս էլ սուտ չէ՞ հո:\n\nՉէ՛, սիրելիներս, այսպիսի մարդկանց ձեռքով Էյֆելյան աշտարակ չի՛ շինվի:\n\nԲԱՐԵՎԱԳՐԵՐ\nՍեփտեմփերի ի 25 ն 1874 ամի.\nՓաշթեննի121 Սերկեի Յաքովիչ.\nոր է Սաղաթել զորդին մեր:\n\nՀայրս Օրս Պապուկին որդին Թորոսը, որ է Թառաս Փավլիչը, ուղարկեց մեզ ձեր բարևագիրն, որ ի Մոսկոֆից գրել էիք և կամ իմացանք ձեր առվողջությունն և զամենայն սաղ-սալամաթ, ամեն, հանուն Աստծո:\n\nԵվ կամ կցանկանանք զմեր կողմանե որպիսությունն հարցանիլ կամք Տն. մենք ամենքս` զմամադ և ըզՕվանես աղադ, զԾուպուկ ճիճադ122 իր կողակիցն միասին և ըզԸղսափերթ ու զՄայրամ քուրերդ և ըզՕվակիմ էմճեդ123 զՍիմոն աղա` մեր աջ կողմի դրացին, զՔիրքոր աղա, որ է այծ-հեծնողի Քիրքորը — մեր ձախ կողմի դրացին և կամ նրա տիկինը` Կևոճանի քույրը, Մայրամը և կամ ձեր Մկրտիչ տեր-պապայս ամենն կամք և մնանք ողջ և առվողջ և ձեզ գոհությամբ, հրամանացդ որպիսությունն են հարցնում և կամ ամեն հանդիպողներին բարի անունդ են հիշում և զամենայն բարեմախթություն, ամեն:\n\nՓաշթեննի Սերկեի Յաքովիչ, նմանապես զհայրական օրհնությունն եմ ղրկում զձեզ ամեն աղոթուք և կամ բարեխոսությամբ զսուրբ Մինասն զձեզ սաղ-սալամաթ տեղս հասցնի, մամադ էլ խոստմունք է արել սուրբ Կարապետի և Մայրամի սուրբ պատկերին բոպիկ ու ոտքով և կամ մի հատ գառ մատաղ. Աստված ընդունելի արասցե, ամեն: \nՀայսմ հետե հայտնում եմ ձեզ, որ մեր ըզԸղսափերթին խնամի եկավ, բայց տղան, երևի, շատ անշահ փեսացու է, հարած-վարածի մեկն է, թաքուն ասաց խնամին, աման Ըղսափերթի ականջը չհասնի, բայց ի՞նչ պիտի անես. քաղաքս մի տեսակ է դարձել, փեսացուների սակավության ենք հանդիպել. կարող է, խեղճի երեսի ջրին Աստված կողորմա ու ամուսնանալուց հետո կարգի կգա, թե չէ այսպես որ մնալու լինի, վատ բան է, ամբողջ օրը քոռ հարբած, պանդոկից ոտքը դուրս չի դնում, ասաց էլի այն խնամին: \nԱսենք թե` հե՛չ, սրա ձևը գտնելը հեշտ է, բայց դու արի տե՛ս, որ շատ փող է ուզում, մենք, բաժինքից բացի, հարյուր հիսուն տալու համաձայնվեցինք — առեալ զձեռս Եվայի ասելու րոպեին, թե չէ ո՞վ գիտե, փող առնող ու փախչողներն էլ շատ են, բայց շան ցգնածը երկու հարյուրների անուն է տալիս — դա մի քիչ հարմար չի՛: \nՄեր տվածին որ համաձայնվեր, կարելի է բարիկենդաններին խեղճին ճամփա կդնեինք ու գաղտնիքը մեջտեղ դուրս չէր գա, թե չէ, պաժալըստա, բերնիցդ խոսք դուրս չգա — ուժե գոտին սկսել է կարճ գալ, բոլորովին խայտառակ կլինենք, կնստենք մի կողմ: \nԻնչ էլ որ լինի, դրա ճարը պիտի գտնվի: \nԸղսափերթին իրեն որ հարցնես, ողորմած հոգին դեռ մտքից դուրս չի՛ եկել, ամբողջ օրը աչքը արցունքից չի ցամաքում, ինքն էլ, ողորմելին, մի չոր կակաչ է կտրել:\n\nԻհարկե, ո՞վ է ասում, ողորմած հոգի Իվանուշը, այս անպետքի հատը չէր, բայց ի՞նչ անես, որ Աստծու կամքը այդպես է եղել. էն էլ ասենք, դրանց ո՞վ է զոռի դրել իրենց-իրենց, առանց մուզիքի, առանց ժամ ու օրենքի հարսանիք կատարեն ու կտուրներում, նկուղներում, արտաքնոցի ու դարպասի մոտերի, շների պես իրար կպչեն, այն չգիտեի՞ն, սրիկաները, որ որտեղ երկուսը լինեն, այնտեղ երրորդը մեջտեղ դուրս կգա ու կգա: \nԴե՛, թող լիզեն:\n\nՄայրամն էլ շատ կարգինը չէ, գիտե՞ս: \nԱնցյալ օրը, իրիկվա կողմ հարամ սատկածը իբր թե «ներսը շոգ է», փողոցից ներս չի գալիս. արդեն կեսգիշեր էր: \n«Գնամ տեսնեմ ի՞նչ է անում», — ասի. մայրն էլ, հիմարը, «ի՞նչ պիտի անի, իբր, հովանում է էլի»: \nԴռնից պատշգամբ դուրս եկա «Մայրա՛մ» կանչեցի «Մայրամ» կանչեցի, ձայն չկա, երրորդ անգամ, էլի ամուր «Մայրա՛մ» ասի, տեսնեմ, ի՞նչ տեսնեմ, մի սպիտակ բան, սկզբում ես շուն կարծեցի, կամացուկ դեպի պատն է գնում ու մեկ էլ պատից հարևանի բակը լոք է տալիս ու չքանում. մեր ծաղիկն էլ պառկած տեղից դեռ նոր վեր է կենում ու ձեռքով, ձեռքով փլաթին է թափ տալիս, շտկում... պարզ չի՞, դա էլ, ո՞վ գիտի որ շան լակոտի հետ սկսել է... \nԱյսօր-վաղը դրա չարչարանքն էլ պիտի քաշենք: \nԱստված ավելի բեթարից ազատի:\n\nՇատ է վատացել քաղաքներս: \nՃիշտ է եղել հին խոսքը, թե` «Աղջիկդ տասնվեց տարու որ եղավ, կամ սև հողը դի՛ր, կամ ամուսնու ծոցը»: \nՀիմա, ես ինքս ինձ միտք եմ անում գոնե այդ ղանջղ Մայրամի հավանածը մի շենքով երիտասարդ տղա լինի. պսակից հետո` ջահելություն է, կասենք, բան է, կասենք, կատակի կվերածենք, կծիծաղենք կմոռացվի կգնա, իսկ կառապան-մառապան, ռուս փլոթնիկ, կամ զվոշչիք-արաբաջի որ լինի՞ մենք մեր գլուխը ո՞ր քարին, պատին խփենք այն ժամանակ... \nԱստվա՛ծ հասնի, չգիտեմ, խելքս բան չի հասնում...\nՄենք էլ էինք երիտասարդ, մեղք, բան արել ենք, չեմ ասում չենք արել. բայց այդքան երեսներս պատռած չէր, մեղայաստծո՛ւ: \nԽոսքի վրա, մենք էլ մամայիդ հետ, մեղքս ի՞նչ պահեմ, պսակից առաջ մեր հաշիվը տեսել էինք, ճիշտն ասած, դժվար բան է լրիվ մի տարի հարս ու փեսա մնալը, բայց այնպես գաղտուկ, այնպես ամոթով, այնպես առաջ ու ետև նայելով, որ մինչև մեր բերանով (հարսանիքներիցս շա՛տ հետո) սկեսուրիս, սկեսրարիս որ չասեինք, հեչ իմանալու չէին: \nԲայց, հիմիկվա ժամանակ աղջիկներն իրենց սիրողներին այնքան որ պապայի, մամայի պառկած սփալնին չեն բերում ու ճրագը դեռ չհանգցրած... չեն լինում: \nԱստված պահի, չարից, փորձանքից, ամեն:\n\nԷ՛յ, Սերկեի Յաքովիչ, եթե կամք ունենաս, երկու ղանջղներիս համար մի-մի թեթև փլաթիցու ու մի-մի միջակ շլափա առնես բերես, գուցե խենթուլիկ, ցածր դասի երիտասարդներ, սնանկացած ու խանութը փակած վաճառականների սպասավորներ, աշակերտներ ցրած վարդապետներ, դրսեցի, արհեստի չկպած քամի…\tներ այսպիսի երիտասարդները շատ շուտ են կարթի ընկնում, որովհետև 100-150 մանեթի համար լոք-լոք են անում, հետն էլ մի պառիշնա որ լինի, այդ միամիտներին դրանից էլ ավելի էլ ի՞նչ բախտ է պետք որ...\nՄենք էլ, միայն թե ժամը մտցնենք ու ժամից սալամաթ դուրս հանենք, մյուս օրը տղան ֆլան սախաթության համար որ ձայն հանի, մի չեթվեռանոց էլ քթին կդնենք, եղավ գնաց պարտապանաց, դրանից հետո ի՛նչ լինելու է թող լինի: \nԷն խաչը, դժվար բան է տանդ աղջիկ զավակ ունենալը. հա տունդ աղջիկ ես ունեցել, հա խանութդ պռաք ապրանք, գիշեր-ցերեկ միտք պիտի անես մեկնումեկի գլխին փաթաթել:\n\nԷհ, ինչ էլ որ լինի, Աստված բոլորիս վերջը բարի անի` Ամեն:\n\nԿամ և մնամ խոնարհ հայր քո Էզեկ Խուրմայիլովս.\nԲԱՐԵՎԱԳԻՐ\n2 օգոստոսի թվին, 1875-ին որ ի Խառքովա\nԱռ արժանապատվյալ Եֆրասեյա Առթյոմովնայիդ, ծանիր.\nԵվ հայտնեմ զցեզ մեր որպիսությունն, թոյիս124 մենք ողջ և առվողջ հասանք Խառքովա, որ ի խռիթի համար, այսինքն Ճուհայի և ռազնի թռիքո ապրանքի:\n\nՄեր բեհի իրիկունը ես բարի հրամանոցդ խոստացել էի, այսինքն ապեշչանի էի տվել մի թանգնոց սյուռփրիզ. զայն գրաբերիս ձեռքը տվի մի թանգնոց ֆեռմալ125 ու մի հատ էլ տիադեմ126. քլուպ-բալին բարի վայելք և կամ առաջին կլյանսիեն, կամ քատռիլը մեզ հետ կպարեք, թոյիս անկաժիռավաթ:\n\nԽառքովա կմնանք ամենաշատը յոթ օր. այնտեղից ուղիղ Մոսկոֆ կգնանք` Զ-ից վեքսիլներ գնելու, որ մեկ էլ չհամարձակվի իր չելեք-ձկանը հրամանոցիցդ մոդնի թյունիք հագցնելու: \nԵս նրանց կսովորեցնեմ ով եղածս:\n\nԶայս բարևագիրս գաղտուկ հրամանոցդ կհանձնի մեր Ծուպուկը և կամ հրամանքդ էլ գաղտուկ նրան կհանձնես դարձը. զգույշ, մարդ չիմանա. ինչպես որ ռամանների մեջ կարդացել ենք, որ ի մատենադարան, այնպես էլ մեր մեջ թող լինի, թե չէ փաչթալիոնի բերած տվածը, վսե ռավնա, վերջին արաբաջին էլ կբերի կտա: \nԵս մի քիչ փառուսքի վարժված եմ, հարսի հետը գաղտուկ շարժվելը և կամ բարևագիրը հիմա — այժմ ամենամոտնի բանն է:\n\nՄնամ խոնարհ ծառա Սրապիոն Ճիվելենկովս.\nԻ նոր Քաչևան, ավկուսթի 9, 1875, Քրիստոսի.\nԱռ ամենապատվելի Սեմեն Փավլովիչ, ծանի՛ր:\n\nՀայտնում եմ հրամանոցդ, որ Ծուպուկը, թոյիս Ուսթիան Փավլովնան, հանձնեց մեզ ֆեռմալը, հետը տիատեմ, հետը բարևագիրդ. հիմա ես հաստատ իմացա, որ հրամանքդ մեզ հավանել ես, ես գաղտուկ ցույց տվի Ծուպուկին, մամայիս, պապայիս և մի քանի ուրիշ մարդկանց, բայց բերաններից երդում առա, որ մարդու բան չասեն, մեր մեջը գաղտուկ մնա, դրա համար դու միամիտ եղիր: \nԵթե ինձ էլ ավելի ես սիրում, անպայման Թամպովից փառա ռիսաք127 բերել տաս, գույնն էլ կապույտ լինի, սահնակի փեշերն էլ արջի մորթի, թե չէ երեսիդ չեմ նայի: \nԵս պապայիդ սայլակովը զբոսանք չեմ անի. մահս տեսնեմ, եթե այս խնդիրքս անտես անես: \nԱսածս որ կատարես, այն իրիկվա պես պատշգամբ դուրս եկողս կլինեմ (վը՛յ ձյունը գլխիս, ամո՛թ բան) գաղտուկ գրկվել ու պաքնել կտամ ինչքան սիրտդ կամենա, թե չէ...\nՀա՛, քիչ մնաց պիտի մոռանայի, երեկ չէ անցյալ օրը երեկոյան կողմ մթնշաղին մեզ խնամի եկավ տեր Սարգիսը, բեհը ետ արեք, իբր. Պելպեքովի միջնեկ որդին, իբր, Հոռոմսիմային ուժեղ սիրահարվել է: \nՊապաս-մամաս մազ մնաց պիտի համաձայնվեին, բայց ես իմ կողմից մեծ խոստումներ չտվի: \nԵրևի Պելպեքովները ձեզնից հարուստ են: \nՏեսնենք այն զույգ կապույտ ձիերի ու արջի մորթով սահնակի բանը ինչպես կլինի: \nՈրը որ բախտն է, Աստված այն կատարի:\n\nՕգոստոսի 15 թվին, 1875-ին որ ի Մոսկոֆ.\nԱռ ամենաարժանապատվելուհի Եֆրասեյա Առթեմովնայիդ.\nԾանի՛ր:\n\nՀայտնում եմ, ձեր բարևագիրը ստացանք և կամ ուրախությունով կանենք, ինչպես որ կամք է հրամանոցդ: \nԼավ որ շուտ հասավ ձեռքս, թե չէ երկու ժամ էլի որ ուշանար մեզ մոտի եղած դրամը Մառոզովին պիտի տանեինք տայինք վեքսիլի ժամկետին: \nՀիմա այժմ գնացինք, չորս ամսվա աթսռոչքա վեքսիլը փոխեցինք, հազար ութը հարյուր մանեթ ռիսաքների համար Թամպով փռեփռովատիթ128 արինք, օխտը հարյուր էլ այստեղ — Մոսկոֆ տվինք ու հրամանոցդ հավանած սահնակից մի հատ առանք — տակը կես անիվ, վրան արջի մորթի, ինքը լեսոռների129 վրա — բոլորը նոր: \nԿողպեթլըխ Կարապետի սահնակին չի զիջի: \nԶնաչիթ` ռամանի նմանողությամբ, մի համբույր ենք գրում հրամանոցդ վրա մեր դաֆթարի մեջ մութ պատշգամբում, գաղտուկ: \nԱյլևս զայս գրաբերիս հանձնեցինք մի խաս ղումաշի փլաթի կռոկան ձեռքով վեշիֆքա, զգինն աքոռտ չորս հարյուր ռուբլի փող: \nԶայս փատառքիս համար էլ մի ուրիշ համբույր մութ պատշգամբի մեջը, ինչպես որ գիտես. այժմ այդ մեղք չի հաշվում, նրա համար որ, ֆսեռավնո այսօր չէ վաղը մենք հրամանոցդ ամուսինն ենք: \nԵվ կամ ամեն նեժնի ապռազովաննի ժինիխնեվեսթան սիչաս այդ բանը անում են Մոսկոֆի մեջը` ռամանի ֆասոնի համար: \nԱստված կամենա, եթե Նախիջևան եկանք ես Պելպեքովի հասանելիքը տեղը կդնեմ, որ մեկ էլ ուրիշի ապրանքի վրա աչք չտնկի:\n\nՄնամ խոնարհ ծառա Սրապիոն Ճիվելենկովս.\nԻ Նոր Քաչևան Տոնի վրա, ավկուստի 23, 1875 Քրիստոսի.\nԱռ արժանապատվելի Սեմեն Փավլովիչ, ծանի՛ր.\nՀայտնում եմ, ղումաշի փլաթին տեսանք, բայց չենք հագնելու, որովհետև Սքաչովի հարսը սրանից երկու շաբաթ առաջ ուղիղ Վիեննայից բերել է տվել ղումաշի փլաթիցու, աքոռտ հինգ-հարյուր մանեթի: \nՍիրտս շատ ցավեց հրամանոցիցդ, այսօր ամբողջ օրը աչքս արտասուքից չի ցամաքել, ամբողջ օրը անիծել եմ քեզ այսպիսի խայտառակության համար: \nՈչ թե համբույր, հոտ անել չեմ տա երեսս. դու դեռ, վա՛յ գլխիս, ուրիշ բաների վրա ես աչք դրել, մատաղի անուն ես լսել, բայց ո՞ր ժամի դռանը բաժանած լինելը չգիտես. հոգիդ կաթով չա՞յ է ուզում... երևի ձին ու սահնակդ էլ անպետք բաներ պիտի լինեն... թյո՛ւֆ, թյո՛ւֆ, ինչո՞ւ այն օրը Պելպեքովի որդուն աչքաթող արի. ես հաստատ գիտեմ, որ նա ինձ համար մի քանի ժանգոտած կոպեկ չէր խնայի... \nԶայս ղրկած փլաթիցուդ ինչպես որ ծալած փաթաթած ղրկել էիր, այնպես էլ ծալած մնացել է. կգաս կվերցնես ու մի առֆյանքայի130, կամ հոռնուշնայի երես տեսնելու գին փեշքեշ կանես. մեր քլուպ-պալի սովորությամբ այդպիսի փլաթիները արաբաջիների որբևայրիների վրա է լինում... \nԱյն ռամանի ձևով համբույրը ու մյուս մոդնի ֆասոնները մտքիցդ հանի, այն ուրիշ ջահելների համար պահած իմացիր:\n\n(Ա՛ռ քեզ).\nՍէկտեմփերի 2, 1875-ին, որ ի Մոսկոֆ.\nԱռ արժանասիրելի և բազմասրտյալ\nԵֆռասեյա Առթյոմովնայիդ: \nԾանի՛ր:\n\nԶխոնարհաբար հայտնում եմ: \nԵթե փլաթին չհավանեցիր` առ ու փեչը գցի. մեզ համար այն, ֆսեռավնո, մի սկուտեղ սոխի կճեպ է. այդ դատարկ բանի համար զաչե՞մ սիրտդ ցավացնում ես որ. փամիլըյ. մենք ե՞րբ ենք ասել, թե փող ենք խնայում: \nՄենք մեր հետը, որովհետև ժամկետը հասել էր, փող էինք բերել վեքսիլի մասին համար. թե չէ նեվո՞ւժելի չորս-հինգ ամիս ռասռոչքա չէինք կարող անել առաջի անգամի համար, քսան-քսան մեկ տարվա մեջ: \nՍքաչովի Վեննայից բերել տված փլաթեցուի վրա թքիմ, այդ ի՞նչ է որ ես դրա համար հարսիս առջևը սևերես մնամ... \nԵս Խլուտովի քանթոռը յոթը հարյուր մանեթ տվի որ նառոշնը, Փարիժից ամենամոտնի փլաթիցուն պատվիրեն ու էքսթռենի փոշտայով աթփռավիթ անեն, որ սիրտդ չկոտրվի. ձիերի համար էլ, որովհետև կասկածում ես, վրան էլի հազար մանեթ ավելացրինք, որ երկուհազար ութհարյուր մանեթանոց — հարցնողներին, ո՞վ է քեզ ասել չորս հազարների անուն չտալ — ռիսաքներ ունենաս, որ ոչ թե Ռոստով — Նախիջևան, Թայղան131 էլ չգտնվելիք բան լինի: \nՍահնակն էլ յոթը հարյուրանոցը ետ տվինք, հազարանոցը առանք նրա տեղը, արջի մորթու տեղն էլ` նասթայաշնըյ խափլանի, թիկռովըյ132 են ասում — նրա սուտն էլ է լինում, պայքայից, բայց այս ասածս նասթայաշնըյն է — մեռնեմ, տանկը՛լ-տանկը՛լ հարյուրհիսուն մանեթ եմ հաշվել տվել: \nՆեվուժելի Եֆրասեյա Առթյոմովնա, ես հրամանոցդ համար փող պիտի խնայեմ, ամո՞թ չի ինձ... էլի ձեր սիրտը շահելու համար երեք կառաթանոց մի լավ պռիլյանթի մատանի պատվիրեցի, որ գուցե Նախիջևանը հիմնադրման օրից հետո այդպես հազվագյուտ բան չի տեսել. այդ էլ մութ պատշգամբում ձեր մատին կհագցնենք, երբ դու և այլն:\n\nԿամ և մնամ ցվերջին գերեզման\nզքո խոնարհ ծառա Սրապիոն Ճիվելենկովս\nՆոր-Նախիջևան, սեկտեմփերի 8, 1875-ին\nԱմենապատվելի Սեմեն Փավլովիչ\nհարազատ որդի մեր ի ծնող.\nԱհա հայտնում եմ զձեզ, որ հրամանացդ հավանած Հոռոմսիմա չեղածը, որ երեք տարի փանցիոն է գնացել այն անամոթ անառակ Ա. Փ.-ի մոտ, դեռ... հոտը չառած, փեռվըյ պոզի ֆասոններին վարպետ է դարձել, չլինի թե, բալաս, սիրտդ ցավի: \nԲանը մանրամասն ուզում ես իմանալ, այսպես է. մեր մեջը բավականին պաղություն մտավ, բայց սիրտդ ամուր պահի, կտրիճ եղիր: \nՆրանց տունը, լսել ենք, սրիկա տեր Սարգիսը, գնալուցդ ի վեր, հենց մութը կոխեց թե չէ — գը՛վ է անում, ներս է մտնում ու ժամերով մնում: \nԴու մի ասիլ, որ Պելպեքովների կողմից կավատություն է անում հարամ սատկածը, հարսիդ նրա միջնեկ որդու համար է ուզում, թող գնան, թող առնեն, Աստված բարի պսակի արժանի անի: \nԱյդ մենք, այստեղ նայի, որ հարս փնտրենք ասինք, հարսի սակավության հանդիպեցի՞նք, ինչ է. նրանց մարը... \nՔեզ մարդ չեմ ասիլ, եթե չգաս ու բեհի մատանին երեսներին չշպրտես ու քու տված նվերներն էլ միռավոյի հրամանքով, դատավորի ձեռքով չկոխես չառնես:\n\n\n\n\n\n\nԶայս բարևագիրս ստացածովդ նստես գաս: \nՏեղս առևտուրը վատ է. մամադ բավականին պոմիդոր արևին կախեց, հիմա էլ նստել մսի ենք սպասում, որ ձմեռվա համար աղած միս ու լեզու պատրաստենք: \nԱնցյալ օրը Ծուպուկի համար խնամի եկավ Ս...-ից, կեսկատար մնաց. վեճը յոթհարյուր հիսուն մանեթի վրա էր. միանգամից հակառակությունս բռնեց, բայց, լավ մարդ են, մեկ էլ կգան: \nԱյնքան էլ չգտնվելիքներից չեն: \nՈր գաս, հետդ մի երկու արկղ Մոսկոֆի սուխարի բեր, ասում է մամադ:\n\nզհայր քո Փանոս Ճիվելենկովս\nԱմենածնողյալ զհայր մեր Փավլ Մամեիչ. Ծանիր:\n\nԶայս բարևագիրովս հայտնում եմ Ձեզ, որ ես ինքս էլ վաղուց նկատել էի, որ Հոռոմսիման իմ հավանած աղջիկներից չէր. հեչ մի մանիեռ133 և կամ փառուսկի134 վարմունք չունի, ափսոս նրա հուսումին և երեք տարի փանցիոն գնացածին:\n\nԱյժմ խնդրում եմ հրամանոցիցդ, որ զայս գիրս իրենց ցույց տաս և մեր կողմից ուղղակի հրաժարվես և կամ տված փեշքեշներս հաշվով ետ առնես և կամ ժամանակ առ ժամանակ ռազնի ծախսերս ու քանֆեթ, փեռոժնի — բան չոթքի վրա հաշվես (հաշիվս տետրակի մեջ մանրամասն ամսաթվով գրած է), հաշիվը Մինաս Խալիպովին տաս ու ապլաքաթով (այդպիսի շթուք բաների շատ վարպետ է Տեր-Քրիքորյանը) կոխես-առնես և կամ իմ կողմից երեսներին հատուկ հատուկ կոռոփով թքես...\nԵրբ որ բանը այս վիճակին հասավ, մամաս էլ թող ղրկի տեր Ասվատուրին ուղիղ Մ...-ին, նրա աղջիկը մեզ ավելի է հարմար, որովհետև ավելի բաց է (մերոնց պես պատի արանքներից նայող չի) և կամ վարժվածքը ավելի փառուսքիյ է, մուզիքա էլ ավել գիտի, քլուպ-բալերին էլ հեչ չի եղած, որ փըստ արած նստած լինի: \nԵթե Աստված հարմար է տեսել, ես նրան ավելի եմ հավանում: \nԴուք այն մի նայեք, որ անունը կոտրած է, իբր, ինձ համար այդ դատարկ բաներ է. մեր հային գիտե՞ս հո. աղջիկը իրավունք չունի մի քիչ նոր ֆասոնով շարժվելու, մեկ էլ տեսնես խեղճին անուն են կպցնում: \nԱյնքան որ մամաս բաժինքի խոսակցության ժամանակ թող զգույշ լինի, որ հետո սրտացավություն դուրս չգա. դրա համար խոսքի մեջ աղջկա կոտրած անունը շուտ-շուտ մեջտեղ թող հանի, որ պապան, մաման մեզ այնքան հիմարներից չիմանան ու բաժինքը մի քանի հազար ավելացնեն, ամեն:\n\nՄնամ խոնհարաբար որդի ձեր Սրապիոն Ճիվելենկովս:\n\nԲԱՐԵՎԱԳԻՐ\nՊատվելի Աֆանասի Արտեմիչ.\nԵվ շատ բարև ունիմ ձեր հրամանոց նշանածին` Աննա Կարպովնային, և շատ բարև ունիմ ձեր որդուն` Միքիթին, և շատ բարև ունիմ ձեր օրիորդին` Մաշինկային ևս. և շատ բարև ունիմ կնքահորս` Խրիստաֆոր Սերգեիչին և շատ բարև ունիմ նրա նշանածին` Ծուպուկ Մխիթարովնային, և շատ բարև ունիմ նրանց օրիորդին` Սրբուհուն ևս. և շատ բարև ունիմ տեր Մոսես տերտերին և շատ բարև ունիմ նրա նշանածին` Եղսաբեթ իրիցկինին և կամ նոցա օրիորդին` Վառուշին:\n\nԾանի՛ր: \nՈւրեմն: \nՀայտնի լինի ձեր բարի հրամանոց, որ մենք հայ-հայ 15 տարի է, որ այս կողմերը քաշ ենք գալի, և կամ մեր առուտուրը, փա՛ռք Աստուծո, իրեն կարգով գնում է, և կամ` օղի, բուրդ և ուրիշ ուրիշ ապրանքներ, ինչպես որ գիտես: \nԵվ կամ կապիտալ, փա՛ռք Աստուծո, նմանապես: \nԱֆանասի Արտեմիչ, մենք այստեղ մենակ ենք, և կամ կնիկ-երեխա չունինք: \nԱմոթ չլինի` ուզում եմ հասկացնել, թե` հրամանքդ եթե մի էնպես, հարմար աղջիկ կճանաչես, օրինակի համար, չէ ասող չենք, շնորհակալ կլինինք: \nԵվ կամ իսկույն Մարտուշ-աղայի խանութից, Ռոսթով, մի լավ ադամանդ մատանի երեսուն մանեթ կտաս կառնես և կամ կհագցնես մատին, խոսքի վրա` նշան: \nՄենք էլ հուլիսի մեջ, Մակարիա գնալիս, Նախիջևան կհանդիպինք, կտեսնինք, կհավանինք. գուցե պսակն էլ վերջացնենք: \nԽնդրեմ: \nԱմեն: \nԹողություն անես:\n\nԽոնարհ` Արութին Թույլույով.\nՊատվելի Արտեմ Սերգեիչ.\nՆախ` շատ բարև է մատուցանում ձեր հրամանաց մեր նշանածը` Աննա Կարպովնան, շատ բարև է մատուցանում մեր որդին` Միքիթը, շատ բարև է մատուցանում մեր օրիորդը` Մաշինկան: \nԵվս, և շատ բարև է մատուցանում կնքահայրդ` Խրիստաֆոր Սերգեիչը, և շատ բարև է մատուցանում նրա նշանածը` Ծուպուկ Մխիթարովնան, և շատ բարև մատուցանում նոցա օրիորդը` Սրբուհին: \nԵվս և շատ բարև է մատուցանում տեր Մոսես տերտերը, և շատ բարև են մատուցանում նորա նշանածը` Եղսաբեթ իրիցկինը, և կամ նոցա օրիորդը` Վառուշը:\n\nԾանի՛ր: \nՈւրեմն: \nԵվ կամ մենք ձեր բարևագիրը ստացանք և կարդացինք, կամ ձեր միտքը հասկացանք: \nԱստված բարի կատարում տա: \nԱմեն: \nԵվ կամ մենք վաղուց մի ջահել աղջիկ ենք ճանաչում: \nԽոսքի վրա` անունը Լուսփիքա և կամ տարիքը 20 կամ 21, գուցե մի քիչ ավելի, քանի որ աչքի չափով ենք ասում:\n\nԵվ կամ մեր նշանածը` Աննա Կարպովնան նրա մորը մի քիչ հասկացուց: \nԳործը գլուխ գալու բան է, թե որ Աստված կամեցել է: \nԵվ կամ` թե որ տեղով բան իմանանք, մատանին էլ իսկույն կգնենք, կտանք: \nԴու միամիտ եղիր: \nԱմեն:\n\nԽոնարհ` Թորոս Աշխմիշով.\nՊատվելի Աֆանասի Արտեմիչ.\nԵվ բարև ունիմ ձեր հրամանոց նշանածին` Աննա Կարպովնային, և շատ բարև ունիմ ձեր որդուն` Միքիթին, և շատ բարև, ունիմ ձեր օրիորդին` Մաշինկային: \nԵվս. և շատ բարև ունիմ կնքահորս` Խրիստաֆոր Սերգեիչին, և շատ բարև ունիմ նրա նշանածին` Ծուպուկ Մխիթարովնային, և շատ բարև ունիմ նոցա օրիորդին` Սրբուհուն: \nԵվս. և շատ բարև ունիմ տեր Մոսես տերտերին, և շատ բարև ունիմ նրա նշանածին` Եղիսաբեթ իրիցկինին և կամ նոցա օրիորդին` Վառուշին:\n\nԾանի՛ր: \nՈւրեմն: \nԵվ կամ մենք ձեր բարևագիրն ստացանք և կարդացինք, և ձեր միտքը հասկացանք: \nԱստված բարի կատարում տա: \nԱմեն: \nՏեսած էլ որ չլինինք, պատվելի Աֆանասի Արտեմիչ, մենք այդ Լուսփիքային շատ ենք հավանում, և կամ հոժար ենք նրան մեզ ընկեր անելու: \nԵվ կամ մեզ այնպես է թվում, որ չտեսնված գեղեցկուհի է, և այլն: \nՁեր արած լավությունը մինչև մահս չեմ մոռանա:\n\nԽոնարհ Արութին Թույլույով\nՊատվելի Արտեմ Սերգեիչ.\nՆախ` շատ բարև է մատուցանում ձեզ մեր նշանածը` Աննա Կարպովնան, շատ բարև է մատուցանում մեր որդին` Միքիթը, շատ բարև է մատուցանում մեր օրիորդը` Մաշինկան: \nԵվս. շատ բարև է մատուցանում կնքահայրդ` Խրիստաֆոր Սերգեիչը. շատ բարև է մատուցանում նրա նշանածը` Ծուպուկ Մխիթարովնան, շատ բարև է մատուցանում տեր Մոսես տերտերը, շատ բարև է մատուցանում նրա նշանածը` Եղսաբեթ իրիցկինը, և կամ նոցա օրիորդը` Վառուշը:\n\nԾանի՛ր: \nՈւրեմն: \nԵվ կամ Լուսփիքայի բանը գլուխ չեկավ. քանի որ ձեր գյուղից, ո՞ր շան հարամ կաթ կերածը քո մասին տեսակ-տեսակ խոսքեր է տարածել, իբր դու գնալ-գալ ունիս արժում-չարժում կանանց հետ և կամ խանութիցդ, ծառայիդ ձեռքով, շորացուներ, թաշկինակներ ես նվեր ուղարկում: \nԹքի այդ Լուսփիքայի վրա ու հանե մտքիցդ, այն էլ իմացիր, որ սկզբում մենք չէինք նկատել, հետո իմացանք, որ նա չեչոտ է եղել ու դեռ նազեր է անում... \nՄենք քեզ համար ուրիշ հարս գտանք, անունը Պայար. հասակը մի քիչ ցածր, բայց այն անպիտանի պես չեչոտ չէ: \nՏարիքը ասում են 23, գուցե մի քիչ ավելի, այդ վնաս չունի: \nԱստված բարի կատարում տա:\n\nԽոնարհ` Թորոս Աշխմիշով.\nՊատվելի Աֆանասի Արտեմիչ.\nԵվ շատ բարև ունիմ և այլն:\n\nԾանի՛ր: \nՈւրեմն: \nԵվ կամ մենք թքել ենք Լուսփիքայի վրա, որ չեչոտ տեղովը դեռ նազեր է անում, և կամ այսուհետև ո՞ր շունը նրան պիտի հավանի, և այլն: \nՄենք Պայարին շատ ենք հավանում. վնաս չունի նրա 24 տարիքը. այնքան որ` տներիս մեջ Աստուծով լավ տանտիկին լինի մեզ, և կամ աչքը դուրսը չլինի և կամ ուրիշ այդ տեսակ հեքիաթ-բաներ — բուլվար գնալ, ջահել տղոց հետ գնալ ու գալ. որովհետև մենք հասարակ մարդ ենք, մեկ էլ տեսար հերսներս ելավ` մտրակը պատից վար առնող ենք: \nԱստված տնից-դռնից հեռու պահի: \nԽոսքս ի՛նչ երկարացնեմ, նշանը շուտ տվեք, որ սա էլ ձեռքներիցս չփախչի: \nԱմեն:\n\nՄնամ խոնարհ` Արութին Թույլույով.\nՊատվելի Արտեմ Սերգեիչ.\nՆախ` շատ բարև է մատուցանում ձեզ, և այլն:\n\nԾանի՛ր: \nՈւրեմն: \nԵվ կամ Պայարի գործը գլուխ չեկավ: \nՇատ էլ լավ եղավ, որովհետև նոցա դրացիներից շատ վատ բաներ լսեցինք ու շատ ուրախ եղանք, որ այդ ցուցանքին գլուխդ չփաթաթեցինք, իզուր մեղքի մեջ պիտի մտնեինք: \nՆա այս շաբթուս մեջ պիտի նշանվի: \nԲամբառակի մեկը, որ ամառները մեր շուկայում սայլով խաղող է ծախում, Կարաուլով Կարպուշ են ասում, նրան պիտի առնի: \nԹո՛ղ գնա. թո՛ղ պակսի ծամը կտրածը ու իր գիտցած խաղերը թո՛ղ խաղա այդ ավանակի գլխին: \nՍիրտդ հե՛չ թող չցավի այդ փեշը-կարճ, ծամը կտրածի համար: \nԱննա Կարպովնան մի սիրուն աղջկա վրա է աչք դրել, ու հավատա, գլուխ գալու բան է: \nԱսածներով 25 տարեկան կլինի, գուցե մի քիչ էլ ավելի, բայց ասում են, թե շատ համեստ է: \nՃիշտ է, թե սուտ է` ասում են` մի քիչ աջ ոտից կաղում է: \nԱյդ էլ ճիշտը չգիտենք, գուցե սուտ լինի, քանի որ` դու հո գիտե՞ս մեր խալխի չար լեզուն: \nՄեկ էլ որ` թե մի քիչ էլ կաղացել է, ի՛նչ մեծ բան է. գյուղի մեջ դրանից գեղեցիկը ինչ է անում. բան չունիս. բայց քեզ լավ ընկերություն կանի: \nԱղջկա ուրիշ տեղերը առողջ լինեն, թե չէ ոտքն էլ ի՞նչ հորս ցավն է, որ նրա երկար կամ կարճ լինելու համար սիրտ մաշեմ: \nԵթե աղջիկը հոժար լինի, մենք իսկույն նշանը կտանք, որ բանը էլ չքանդվի: \nԱմեն: \nՀա, մոռացա ասել` անունը Կատար է:\n\nՄնամ խոնարհ` Թորոս Աշխմիշով.\nՊատվելի Աֆանասի Արտեմիչ.\nԵվ շատ բարև ունիմ հրամանոցդ նշանածիդ և այլն:\n\nԾանի՛ր: \nՈւրեմն: \nՊայարի էլ հերն անիծած, նրա օխտը պորտի էլ: \nՄենք Պայարին չենք ուզում, մանավանդ, քո ասածով, թե նա պար խաղալու վարպետ է` թքել ենք նրա վրա: \nՄենք պսակվելու որ լինինք` մեզ համար աղջի՞կ չենք գտնի — ասացեք խնդրեմ: \nԵվ կամ, հավանում ենք Կատարին: \nՎնաս չունի նրա 25 տարեկան լինելը կամ աջ ոտից մի քիչ կաղալը: \nԿոշիկի կրունկը մի քիչ երկար կանենք` եղավ գնաց. դրա համար մաշվելու հո չենք. թքա՛ծ. միայն թե իր տանտիկնությունը գիտենա ու աչքը դուրսը չլինի. մեզի համար ամենակարևորը դա է: \nՇուտ արեք, խնդրեմ, ժամանակ մի կորցնեք ու Կատարիս ձեռից բաց մի՛ թողնեք. թե չէ ամիսներ են անցնում ու մենք դեռ չենք բաշարել: \nԸնկերներիս մեջն էլ ծամելու մաստաք եղանք, իբր փեսա ենք: \nԽնդրեմ:\n\nՄնամ խոնարհ` Արութին Թույլույով.\nՊատվելի Արտեմ Սերգեիչ.\nՆախ` շատ բարև է մատուցանում, և այլն:\n\nԾանի՛ր: \nՈւրեմն: \nԿատարի գործն էլ գլուխ չեկավ. այսօր կամ վաղը սև երեսով քաղաքից պիտի դուրս գա, գնա ո՛վ գիտե ո՞ր քարի տակ թաքնվի, որ խալխի առջև չխայտառակվի. հասկացա՞ր: \nԲայց Աստված ողորմած է: \nՄի չնաշխարհիկ որբ աղջիկ կա շատ սիրուն, շնորհքով, ջանասեր, այսօրովս օրս էլ Սարգիս-աղայի տանը խոհարարուհի է, բայց ոչինչ, իրենց հարազատի պես են հետը վարվում. իրենց հագած բոլորովին նոր շորերը, կիսակոշիկները միշտ նրան են տալիս: \nԻնքն էլ ասում են, ճարտար տնտեսուհի է: \nՆրա խոհարարուհի լինելուն մի՛ նայի, հավատա, գյուղում նա առաջին տանտիկինը կլինի, միայն դու բաց բերան մի լինի ու խեղճ աղջկա գաղտնիքը (խոհարարուհի լինելը) ինքդ մի տարածի: \nՏարիքը կլինի գուցե 26-27, ավելի չէ. անունը Մարթա է: \nԹե հավան ես, մենք իսկույն խոսք կառնենք ու նշանը կտանք: \nՇուտով իմաց արա: \nԱյն խայտառակ Կատարին մտքիցդ հանի, որովհետև նա շատ երեսը պատռած աղջիկ է: \nՓեշը կարճ այդ աղջիկը ինչ ասե` լավ է, իբր, ասում է. «ես այն բամբառակ Արութինին ճանաչում եմ. բակումս մի շուն ունենայի, նրան կին տալն անպատվաբեր բան կհամարեի»: \nԱնառա՛կ: \nԿինս ասում է ամբողջ քաղաքի մեջ որ նրան չխայտառակեմ, ես Աննա Կարպովնան չլինեմ: \nՄիով բանիվ, ինչ-որ գիտեինք մենք քեզ տեղով-տեղով ասինք. հիմա ինքդ գիտես անելիքդ:\n\nՄնամ խոնարհ` Թորոս Աշխմիշով.\nՊատվելի Աֆանասի Արտեմիչ.\nԵվ շատ բարև ունիմ հրամանոցդ նշանածին, և այլն:\n\nԾանի՛ր: \nՈւրեմն: \nԱյդ Կատար կոչվածը աչքերիցս սաստիկ ընկավ: \nՍկզբում մենք նրան հավանել էինք, բայց նրա մասին այդ խայտառակ բաները որ իմացանք` սրտներս խիստ ելավ: \nԱյդ վնաս չունի. գուցե այս անգամ ներող լինեինք, բայց քանի որ նա մեզ բամբառակ է ասում և բակի շնից էլ ցածր է դասում, մենք է՛լ նրան չենք հավանում և անունը լսել չենք ուզում. և նրա ջգրու ձեր հավանած Մարթային ենք հավանում ու մեզ ընկեր լինելու արժանի տեսնում, և մեկ օր էլ Աստծով, կբախտավորեցնենք նրան: \nԽնդրում եմ, Աֆանասի Արտեմիչ, եղածը եղավ, գոնե այդ Մարթայի գործը շուտով ու վայելուչ կերպով գլուխ բերեք, որ մենք էլ խալխի լեզվից ազատվենք, քանի որ մեր ջահելների ձեռքից օր-արև չունենք. ամեն տեսնելիս մեզ ծաղրում են, թե Նախիջևանում մի ամուրի երիտասարդի վրա հինգ աղջկա աչք կա, բայց մեզ ո՛չ թե հինգը, մեկն էլ մարդի տեղ չի դնում: \nԱյս ի՞նչ չար աստղի հանդիպեցինք. գնացինք-եկանք մի անունը կոտրած աղջկա էլ արժանի չեղանք: \nԱյդ Մարթան աղախին է, ինչ է, ինչ չէ` իսկույն գլխի տակ փափուկ բարձ դրեք, նշանը ձեռքը դրեք, այդ էլ չեղավ` ասենք, որ նրա անունով 1500 մանեթ բանկը փող կդնենք, կարճ` ինչ ուզում եք արեք` Մարթային ձեռքներիցդ բաց մի՛ թողնեք: \nՄենք էլ արդեն եկանք, քառսունին մոտեցանք, մի՞թե լավ-վատ սուրբ պսակի արժանի չպիտի լինենք, աչքերովս մեր ընտանիքը չպիտի տեսնենք ու հալալ վաստակներս շների, գայլերի բերանը պիտի ընկնի: \nԽնդրում եմ, Աֆանասի Արտեմիչ, դու էլ, տիկին Աննա Կարպովնան էլ, ոտքերդ պագնեմ, ջանք արեք, այդ Մարթայի բանը գլուխ բերեք: \nՄենք օրիորդներից վաղուց արդեն վազն ենք եկել, գոնե այդ որբին ու աղախինին էլ ձեռներիցս բաց չթողնենք: \nՀատուկ խնդրում եմ, ձեր արածը հուր-հավիտյան չեմ մոռանա:\n\nՄնամ խոնարհ` Արութին Թույլույով.\nՊատվելի Արտեմ Սերգեիչ.\nՆախ շատ սիրով ու կարոտով բարևս եմ մատուցանում ձեզ, և այլն:\n\nԾանի՛ր: \nՈւրեմն: \nՃիշտ որ դու չար աստղի տակ ես ծնվել. ա՛յ տղա, այս անգամ էլ գործդ թարս գնաց, այս անպիտանն էլ քեզ չուզեց: \nՁեր գյուղից Սարգիս-աղան, իբր, մի գիր է ստացել, թե` այսպես-այսպես բան, մի հայ խանութպան, անունը Արտեմ, գողացած ապրանք է գնել ու սեղանի տակ թաքցրել: \nԳյուղի տանուտերը զինվորներ է ղրկել, խանութը տակն ու վրա են արել, այդ գողացած ապրանքը գտել են, քեզ էլ ձերբակալել են ու դատի տվել: \nԱղջիկը լսում է այդ սև լուրը, սարսափում է, իսկույն Աննա Կարպովնայի ետևից մարդ է ուղարկում` «Ա՞յդ է ձեր գոված տղան, — ասում է. — ես բռնվածի կին լինել չեմ ուզում», — ասում է: \nՆշանը-բանը բոլորը ետ է տալիս և ամոթով ճամփա է դնում մեր տիկնոջը: \nԱ՛յ քեզ պսակ: \nԵվ կամ ամո՛թ քեզ, Արտեմ Սերգեիչ, ի՛նչ երեսով դու գիր ես գրում, աղջիկ ես ուզում, երբ որ պատիվդ չես ճանաչում, հայերիս պատիվն էլ օխտն օտարի առջև ոտի տակ ես գցում: \nԱմո՛թ քեզ, հազա՛ր ամոթ, երեսդ սև լինի. քեզ մտրակ է պետք, ո՛չ թե հարսնացու աղջիկ: \nՄեկ էլ չհամարձակվե՛ս մեզ բարևագիր գրել ու հարսի անուն տալ: \nԱմեն:\n\nՄնամ խոնարհ` Թորոս Աշխմիշով.\nՊատվելի Աֆանասի Արտեմիչ.\nԾանի՛ր: \nՈւրեմն: \nԹքել եմ քո վրա էլ, Աննա Կարպովնայիդ վրա էլ, Մարթա կոչեցյալի վրա էլ, ապուշ Սարգիս-աղայի վրա էլ: \nԵվ կամ ի՞նչ հեքիաթներ է ասածդ, և կամ ե՞րբ է տանուտերը զինվորներ ղրկել մեր խանութը ու սեղանի տակից գողացած ապրանք գտել: \nԲոլորը փորիցդ հանած ստեր են և կամ նախանձություն: \nԵվ կամ` ի բնե նախիջևանցիքդ մարդու անուն կոտրող եք: \nԱմոթի ամենախոշորը ձեզ, որ պարապ-դատարկ նստել եք տարին տասներկու ամիս ու, սրտերիդ նեղությունից մարդոց վրա ստեր եք հնարում: \nԵրբ որ դու ինձ հետ ծանոթություն ունենալ չես ուզում, ես վաղուց քեզ նման ապուշի հետ չէի ուզենա ծանոթ լինել: \nՄեկ էլ քեզ բարևագիր ղրկեմ` թող ձեռս կոտրվի ու լեզուս բերանիս մեջ չորանա: \nԱմեն:\n\nՄնամ խոնարհ` Արութին Թույլույով.\nՊատվելի Արտեմ Սերգեիչ.\nՆախ` շատ սիրով և կարոտով բարևս եմ մատուցանում ձեզ, և այլն:\n\nԾանի՛ր: \nՈւրեմն: \nԽնդրում եմ Արտեմ Սերգեիչ, թողություն անես, որովհետև սխալանք է եղել: \nՍուտ չէ, ճիշտ է, որ այդպիսի մի գիր եկել է, բայց եկած գիրը ձեր Բրյուխավեցկի գյուղից չէ, այլ Ստիբլևկայից. խանութպանն էլ հայ չէ. միայն թե` ահա անունների այդ նմանությունից է առաջ եկել աղմուկը: \nԱննա Կարպովնան, ես, Մարթան, Սարգիս-աղան — բոլորս շատ ենք ցավում, թե այդ դատարկ բանի համար ինչո՞ւ պիտի խափանվի ձեր բախտավորությունը: \nԽնդրում եմ — Արտեմ Սերգեիչ, սրտիդ թող դժվար չգա, և ինչ-որ արժում-չարժում խոսքեր գրել էինք` մտքիցդ հանի ու մոռացիր: \nԵվ կամ շուտով իմաց արա մեզ, որ պսակվելու մասին միտքդ փոխել չես: \nԹե չէ խեղճ Մարթան մեղք է, արդեն սերն անցնում է. և կամ ամբողջ օրը սուգ ու արտասուքի մեջ է խեղճը ու գիշերները չի քնում, այլ հոնգուր-հոնգուր լաց է լինում: \nԵվ քեզ ով էր ասում հայկական Արութին անունը Արտեմ թարգմանես, որ միջից այսքան աղմուկ դուրս գար:\n\nՄնամ խոնարհ` Թորոս Աշխմիշով.\nՀեռագիր.\nՆախիջևան Դոնի վրա: \nԱֆանասի Արտեմիչ Աշխմիշովին:\n\nԵս գիտեի, որ դա թյուրիմացություն է: \nՀաշտվենք: \nՊատրաստվեցեք հարսանիքի: \nՉորս օրից հետո կլինեմ Նախիջևանում: \nԻմ հարսնացուին և բոլորին խոնարհ ողջույն և բարև: \nԿեցցե:\n\nՀարություն Թույլույան\nՍրանից 6-7 տարի առաջ շրջագայելիս, Բրյուխավեցկի գյուղն էլ այցելեցի: \nՄի գնամ, ասի, տեսնեմ ինչ է անում մեր Արտեմ Սերգեիչը: \nՀարցուփորձ անելով խանութը գտա: \nԻնքը չկար, տուն էր գնացել թեյի, որովհետև դեռ վաղ էր: \nԱչքովս վեր-վար զննեցի խանութը` շատ զարմացա. գյուղի համար շատ էր ու քիչ չէր, մոտ քառասուն հազարի ապրանք կլիներ մեջը: \nՀաճախորդները ապրանքը իրար ձեռից էին խլում: \nՔանի որ փող ասածդ գյուղի մեջ քիչ է լինում, գյուղացիները փողի տեղ ցորեն, բուրդ, խոզի մազ, ահա այսպիսի բաներ էին բերել: \nԽանութի ապրանքը թանկ էին ծախում, իսկ գյուղացու բարին համարյա ձրի էին առնում: \nՈսկի էր մեր Արտեմ Սերգեիչի գործը: \nՄի քիչ մնացի խանութի մեջ, հետո իր տունը գնացի:\n\nԴիմացս ելավ նրա կինը` Մարթան, մաքուր ու գեղեցիկ հագնված. հավատալու բան չէր, որ այս կինը մի օր ուրիշների մոտ աղախին եղած լինի, կատարյալ տանտիկին էր դառել, այսօրվա օրս ձեռի տակ 2-3 ծառա ուներ և հրամաններ էր տալիս: \nՀատակը մաքուր, կահկարասին մաքուր, պատուհանները մաքուր, ամեն տեղ երևում էր խելոք տանտիկինի աչքն ու ձեռքը:\n\nՈսկու պես ցոլուն ինքնաեռը սեղանի վրա խլթխլթ եռում էր: \nԱփսեների մեջ շարած էին շերտ-շերտ կտրած եփած ձվերը, կարագը, մեծ մատուցարանի վրա էր առատորեն տապակած միսը: \nՄի փոքրիկ տղա և մի` մի քիչ մեծ աղջիկ, կողք-կողքի նստած էին, թեյով լի բաժակներն առջևները` դայակը դիմացները կանգնած հացով սեր էր ուտեցնում նրանց: \nԿալվածատիրոջ ապրուստ էր, որ կար:\n\nՄեր Արտեմ Սերգեիչն էլ, գրասենյակի ծառայի հետ առջևը դիզած պղնձադրամն էր համրում:\n\nԵրկու օր մնացի Աստծու օրհնած այդ տան մեջ ու արտասուքով բաժանվեցի բարեկամիցս:\n\nSERMO135\nՀանուն հոր և որդու և հոգվույն սրբո, ամեն, հը՛, հը՛, հը՛ (սուտ հազ` ձայնը մաքրելու կամ միտքը ժողովելու համար): \nՔրիստոսասեր ժողովուրդ, Քրիստոս տերը մեր, երբ որ ավանակ ձիի վրա հեծած սուրբ Երուսաղեմ կմտներ նը` հրեա կամ ջհուդ ազգը` թե՛ էրիկմարդ և թե՛ կնիկմարդ, թե՛ տղա և թե՛ աղջիկ, թե՛ մեծ և թե՛ պզտիկ, ամենքը, հը՛, հը՛, ամենքը օվսաննա կանչեցին և այդպես առոք-փառոք առին տարին տաճարը և կուզեին տերն մեր Հիսուս Քրիստոսին, օրինակի համար ասենք, եպիսկոպոս կամ կաթողիկոս ձեռնադրել: \nԲայց քահանայապետները և դպիրները, ժողովուրդին միտքը իմանալով, նախանձեցին, սիրտները ելավ, իսկույն բռնեցին տերն մեր Հիսուս Քրիստոսին, աղեկ մը ծեծեցին ու ետքն ալ խաչեցին, «ահա՛ քեզի կաթողիկոսություն», — ասին, ու երեսն էլ թուք ու մուր արին. քացախ ալ խմցուցին, մեծ խաչափայտն էլ կռնակը զարկին, որ քաշաքաշ պիտի տաներ մինչև Գողգոթայի տեղը, աշակերտներեն մեկն էլ ուրացավ նրան ու ասաց. Знать не знаю. ետքը տերն մեր Հիսուս Քրիստոս դատավորին ասաց. «Երբ որ մեղավորիմ նը` դատե, — ասաց, — թե չէ դուն ի՞նչ իրավունքով ինծի խալխին առջևը ամոթվոր կանիս, շամառ կզարնիս»: \nԹագավորն ալ դարձավ ու տերն մեր Հիսուս Քրիստոսին ասաց. «Ապա դուն, — ասաց, — ինչո՞ւ կոլոխեդ մեծ... կուտիս. ինչո՞ւ խալխին բերանը լեզու կդնիս գոլովաներուն, նաչալնիկներուն դեմ, — ասաց. — ինչո՞ւ դպիրներուն դիմադարձություն կանիս, — ասաց. — դուն ո՞րին շունն իս, որ կայսերին փրիվելեկը փրիզնավաթ չես անիլ, — ասաց. — դուն ի՞նչ մարդ իս, որ կայսերին ստակին համար կասիս, որ կեղծ է և կամ մի խեղճ որբևայրու կոպեկը, կասիս, անկից արդար է. դուն ինչո՞ւ միամիտ ժողովրդին կխրատիս, որ փատուշնի136 չի տան, հը՞, դե քու... ատպես քեզի խաչ կհանենք, ոտքերդ ալ մեծ գերանով աղեկ մը կկապենք, որ չփախչես»: \nԵտքը դարձավ տերն մեր Հիսուս Քրիստոս ու ասաց անոր. «Աղե՛կ, աղե՛կ, — ասաց, — դուն խեղճ մարդ գտիլ իս, — ասաց, — անոր համար կչարչրկիս, — ասաց. — հա՞. մի կեցիր երթամ երկինք, հոնեն դատաստանին օրը հարյուր հրեշտակ առնեմ հետս ու գամ, ան ատենը մենք կտեսնինք` ո՛րս որի՛ն…: \nԴուք ինչո՞ւ խարդախություն կանիք, աշակերտիս համին կուտեցնուք, մարդուս միամիտ վրան կթափիք, կբռնիք, ձեռքը ոտքը կկապիք, փատլեցություն է ձեր արածը, ամոթ չէ՞ ձեզի»: \nԱս խոսքերը, որ լսեց դատավորը, սիրտը ելավ, կատղեցավ. «Աս քանի՞ մեկ քանի սիրտս պիտի հանիս, — ասաց, — ատ լիրբ խոսքերովդ. պեշլիներ, տարեք իսա բունտովշչիկին մայիսրաթ փակեցեք»: \nՄեկալ քովեն ալ ժողովուրդը կանչեց. չուզինք դրա հոս կեցածը, Փառապասին թող քակին. Քրիստոսին, մենք մեր օրենքով կխաչինք, որ մեր պասեքի տոնին, ամառը, խալխը տեսնի»: \nԴատավորն էլ ասաց, «Ինչ որ գիտիք նը, անպես արեք», — ասաց ու հրամայեց ջրամանը բերել ու ձեռքը լվաց:\n\nՔրիստոսասեր ժողովո՛ւրդ, անշուշտ ամենքս ալ մեղավոր ինք Աստծու դատաստանին առջևը ու միշտ պիտի ասինք. «Տե՛ր, մեղա՛ քեզ»: \nՄարդս որ կա, վսեռավնո, ճանճի պես բան է Աստծու առջև. երբ որ ուզենա Աստված, մեզի կապրեցնե, չուզենա նը` կմեռցնե. ինչպես որ ճանճը ճզմես` հոգին կփչե: \nԱս պատճառով մենք գիշեր-ցերեկ պարտավոր ենք Աստծու աղոթք անիլ, աղքատին ողորմություն տալ, ժամ ու պաս ճանչնալ, որ արժանի ըլլանք օրն դատաստանի երկնից արքայության: \nՄալը շթո Մոսքովեն, Փեթերպուրքեն նոր եկած մարդիկ կասին. «Հավատը դատարկ բան է, ժամը, պասը, մոմը, խունկը, տերտերը — բոլորը դատարկ բաներ ին»: \nՍուտ է նոցա ասածը. դուք ձեր բանը նայեցեք, նոցա ասածին հեչ չի հավատաք. հավատը դատարկ չէ, նոցա գլուխն է դատարկ, որ ատպես անիրավ ու Աստծու հակառակ բաներ կհնարին: \nՀավատը դատարկ ըլլար նը` ջհուդները մի՞թե, ինչպես որ քիչ առաջ ասինք, տերն մեր Հիսուս Քրիստոսին կտանջեին: \nԴուք ատ մարդոցը ասածին մի նայիք. անշուշտ կգա այն օրը, որ Աստված ալ ատ մարդոց դատաստանը կանե ու հատուցումը կուտա: \nԱտպես անամոթ, անհավատ անօրենները շատ եկիլ ին, շատ ալ գնացիլ ին, բայց Աստված արել է նոցա դատաստանը, ամենն ալ շունի պես սատկոց եղիլ ին. այսօր նոցա հոգին սատանային ճանկն է, ոչ մեկը դժոխքից պրծած չեն. ատ ես տեղովը գիտիմ, բայց հավատքին ամուր մնացողները երկնից արքայությունը ժառանգել ին ու խունկին ծառին վրան նստած` սուրբ Կարապետի հալվա կուտին ու Հորդանանին ջուրը կխմին: \nՈ՞րը աղեկ է ես ձեզի կհարցունում, հավատ ունենալը: \nՇնորհ և օրհնություն տյառն մերույս Հիսուսի Քրիստոսի ընդ ձեզ, ընդ ամենեսին և՛ հավիտյանս և՛ հավիտենից, ամեն:\n\n— Ապրի՛ս, ապրի՛ս, տեր պապա, խիստ աղեկ ասիր, մեռնիմ բերանիդ. ատ նոր եկած մարդոց շատ տեղովը խայտառակեցիր, ապրիս, տեր պա: \nԱտ ի՞նչ անուշ լեզու ունիս եղեր…\tասացին քարոզիչին, երբ որ ժամը վերջացավ և ամենքը բակը ժողովվեցան: \nՄարդիկ շրջապատեցին տեր X-ին և սկսեցին շնորհավորել, որ նորա մեջ այդպիսի քանքար կար ընդ գրվանավ:\n\n— Մալատեց, տեր պա. ատ գիտությունդ դուն ինչո՞ւ այսքան ատեն մեզիմեն գաղտուկ կպահեիր: \nԱպրի՛ս տեր պա, սիրտներս փառավորցուցիր, դուն այսօր ժամը շենցուցիր:\n\n— Վազն արիք, ախպարըըը՛ս, մեկ բան էր, շտե, ասինք գնաց, — պատասխանում էր պարկեշտությամբ տեր X-ը, — ես ինքս չգիտեի, որ ասպես աղեկ կելլե, արի, արի, այսօր ժողովուրդիս մեկ քարոզ ասիմ, գեշ ըլլա նը` ինձի թողութին կանին, աղեկ ըլլա նը` խոմ իրենց հոգուն փրկութին է. պացի բերանս, ո՛րը ավետարանեն, ո՛րը մտքես, շտե, գիտես թե գեշ չէր, աղեկ բան եղավ... ամա, սկզբից շատ կվախենայի, քանի որ առջի անգամն էր, միտք կանեի, թե` չըլլա որ ամոթով մնամ, ամա Աստված ողորմաց, ամոթով չմնացինք: \n«Քարոզ», «քարոզ» կասին, մեմալ չեն ասիլ. իբր շատ դժար բան է, մի՛ ասի` շատ հեշտ է եղել. ասկից ետքը ես ամեն կիրակի ալ կասիմ ան. ի՞նչ բան է որ....հի՛, հի՛, հի՛, հի՛:\n\n— Հեշտ է, դըժար է, ատ մեր խելքին բան չէ, ան դուն գիտիս. մեզ համար շատ աղեկ բան էր ասածդ, ան նոր մարդոց վրան, որ ասիր, ան ամենեն ավելի հավնեցանք ամենքս ալ. ապրի՛ս, տեր պա, ապրի՛ս. մալատե՛ց, տեր պա. այսօր փառավորեցիր մեր ամենիս սիրտը: \nԲարի, հազար բարի տեսանք:\n\n— Աստված օրհնե, բարի երթաք:\n\nՊԱԶԱՐԻ ԿԱԼԱՃԻ137\nԱյսօր վաղ առավոտվա զանգերին բազար էի դուրս եկել: \nԱպրանքով սայլերը նոր-նոր էին գալիս: \nՄառախուղը դեռ վեր չէր բարձրացել: \nՏիկինս ինչ բան ասես ապսպրել էր, որդիս Եյսքից եկել էր, տարի ու կես չէինք տեսել, ո՞վ գիտե, ասենք, գուցե դրացի, բարեկամ աչքալուսի կգան. սեր պիտի առնեի: \nԷն մառուշքաների շարքով նստած տեղում Չըլթիկի Արութինը կանգնել, չգիտեմ ինչ էր ծախս անում: \nԳնացի մոտը:\n\n— Բարի...\n— Աստծուբարին:\n\n— Ի՞նչ կա:\n\n— Հեչ մի բան էլ չկա, — ասաց: \nՈ՞ր քամիից ես այսօր կանուխ վեր կացել եկել:\n\n— Հա, — ասի, — որդիս եկել է...\n— Ո՞րը, Մելքոնը:\n\n— Չէ՛ մեծս, Գիրքորը, Եյսքի էր, վաղուց է տեսած չէինք. կարող է, ասինք, աչքի լուսի կգան. ղայֆեի համար սեր ու ինչ ասես բան պիտի առնեմ. կնոջ սովորությունը հո գիտես, գիշերը մեկ... են ցույց տալիս, ցերեկը` հարյուր: \nԴո՞ւ ինչպես ես:\n\n— Փառք Աստծու, մեղքերովս տանջվում եմ:\n\n— Նոր բան կա՞, այդ սյուները շարքով ինչո՞ւ են տնկել:\n\n— Այ մարդ, բանիդ նայի, այդ էլ մի նոր գոլովայի մի ֆենտն է. նայեցեք, իբր, ձեզ համար ինչքան եմ մտածում, շասե138 պիտի շինեմ. այնինչ սո՛ւտ. ժողովից հետո ամեն բան իրեն առաջվա ճամփով կգնա...\n— Այն չէ, բայց տեր Գևորգի բանը լսե՞լ ես:\n\n— Չէ՛, ի՞նչ տեր Գևորգ...\n— Ճի՞շտ, տո՛, չե՞ս լսել, այ մարդ, ի՞նչ է ասո՛ւմ. այդ դու դաշտից ես գալիս, ինչ է, մարդ կա՞ որ, այդ չիմանա:\n\n— Ո՞ր տեր Գևորգը. Բալաբանի համար չէ՞ ասածդ:\n\n— Հա՛, հա՛, Բալաբանի տեր Գևորգի, տո ճի՞շտ ես ասում, բան չե՞ս լսել:\n\n— Էդ ժամը, սուրբ պատարագը վկա, որ հեչ մի բան չեմ լսել:\n\n— Ո՞վ գիտե, եղբայրս, սուտ է, ղորթ է, ասում են թե երեկ իրիկուն մարդուն մի լավ մութնուծեծ են արել:\n\n— Տո՛, ճի՞շտ, ինչո՞ւ...\n— Ով գիտի, եղբայրս, այդպես են ասում. դրանց սուտը-ղորթը հեչ հասկանալ չի լինի... \nՍրիկայի զավակը, հնդուհավ գնողս է եղել ու կղմինդրագործ Ասվատուրի տունն է գնացել, մտածել է, թե ինքը տանը չի լինի. կնիկը դեմն է դուրս եկել, ի՞նչ ես ուզում, ասել է: \nՄեր տեր Գևորգը, ջուրը չտեսած իսկույն վարտիքը հանել է, թողություն անես, ասել է, ես եկել եմ քեզ մի խոստովանանք ասելու: \nԻ՞նչ խոստովանանք ունես ինձ ասելու, հարցրել է կնիկը զարմանալով (ճիշտն ասենք` զարմանալու էլ բան է, էլի):\n\n«Հապա, այսպես-այսպես, ես քեզ միշտ ժամում տեսնում եմ... շատ հավանել եմ... սիրահարվել եմ... գիշերները քունս կորցրել եմ... ցերեկներն էլ սիրուցս ցնդածի պես եմ: \nՋանս, յանկա, վերը Աստված, վարը դու, ինձ այս տանջանքից ազատի, հոգիս, մարմինս քո ձեռքին է... արդեն... ինչպես դու գիտես... փող ես ուզում` առ, մանեթ կասես, երկու մանեթ կասես, երեք կասես, ես քեզ համար փող չեմ խնայի, միայն թե դու ինձ այս մուրազիս հասցրու»:\n\nՇան կաթ ծծած կնիկն էլ, անառակի մեկը, սպասիր, ասել է, գնամ տունս-տեղս հավաքեմ, անկողին բան թափ տամ, պատրաստեմ, դրանից հետո կգամ քեզ լուր տալու: \nՈւղիղ գնացել է, ամուսնուն մեկ-մեկ, ինչպես որ լսել է, պատմել է, այս ու այս լսեցի, ասել է: \nԱմուսինն էլ` սպասիր, ասել է, այդ մարդու գլխին մի օյին գանք, դու գնա՛ հույս տուր, վրայիցդ հեչ բան հայտնի մի անի, ես նրա հախիցը կգամ, որ միանգամից ուրիշի կնոջից պոկվի. այս քանի անգամ այդ այլանդակ սրիկան իր կարգը պիտի մոռանա ու փասլետնի արաբաջիի չանելու բանը անի: \nԿնկանը այսպես է խրատում. դու, — ասում է, — նրան ներս կառնես, ես էլ փողոցից կանչվոտելեն ներս եկողս կլինեմ: \nՁայնս լսածիդ պես վախեցողս եղիր, լեղիդ պատռածի պես, գլուխդ կորցրած, ամա՛ն գլխավորս եկավ, ասա, շուտ պահվիր, տեր պա, թե չէ վաղը մեռնելս կտեսնես: \nՈրտեղ գնամ, որտեղ գնամ, որ ասի, հավաբունը մտիր, ասա ու մեր հնդուհավերի (Ասվատուրի կնիկը հնդուհավ խնամելու խիստ վարպետ է, որովհետև գյուղացի է, գիտե՞ս) բունը փակի, վրայից էլ փականը անցկացրու: \nՀետո ես գիտեմ ինչ անելս:\n\n\n\n\n\n\nԻնչպես որ ամուսինը ասում է, կնիկն էլ այնպես է անում. տերտերին ներս է առնում. քառորդ ժամ անցնում է չի անցնում, մեկ էլ տեսնես փողոցից ամուսնու ձայնն է գալիս:\n\n«Ամա՛ն, կո՛րանք», — ասում է կնիկը ու ինչ արածը չի իմանում. «Լսի՛ր, շուտ պարտակի ինձ», — ասում է տեր Գևորգը: \n«Դե՛, շո՛ւտ, տեր պա, հավաբունը մտիր». նա էլ միամիտ-միամիտ գնում է հավաբնում պահվում: \nԱմուսինը դեռ ներս չմտած` բակի մեջ կանգնում է. «Տո՛, — ասում է, — այդ հարևանի խոզը էլի մեր բակն է մտել, կեղտոտել, փորփրել. այդ մունդառ հայվանից ազատվելո՞ւ ենք, թե չէ», ասում է ու վերցնում մի ահագին փայտ ու բակի անկյուններում խոզ փնտրողս է լինում: \nՀավաբնին է մոտենում: \n«Տեսնենք այստեղ չի՞ մտել», — ասում է ու փականը քաշում է ու դուռը բացում: \n«Հա՛, կարծես թե այստեղ է ու սկսում է պասապա՛ս, պասապա՛ս, ուժը հասածին չափ այնքան խփում, այնքան է խփում, այնքան խփում, որ ինքն էլ է ուժից ընկնում, ահագին կոպալն էլ է փշուր-փշուր անում: \nԵրբ որ մի լավ ծեծում է, գնում է պատշգամբ ու դռան արանքից զգուշությամբ այդ հավաբնի կողմն է նայում: \nՏեր Գևորգը գլուխը կամացուկ վեր է բարձրացնում, նայում է մարդ կա՞, չկա՞: \nԻմանում է, որ մարդ չկա, արագ տեղից վեր է կենում տնքալով-տնքալով, թոփալ-թոփալ, տի՛թ պապամ, հայդե՛, ուղիղ տուն:\n\nԿնիկ-բան վրան են թափվում. «Ի՞նչ եղավ, երեսդ կատարյալ մեռելի գույն է, ինչո՞ւ ես տնքում, այս ի՞նչ է, վրադ-գլուխդ պատռտած, ցեխոտված, փետուրոտ, երեսդ արյունլվա, շո՛ւտ հեքիմի ետևից... դե՛ղ բերեք...»:\n\n— Ի՞նչ ես աղմուկ բարձրացրել, ա՛յ մարդ, բան չկա, բան չկա. ճաշակելու էի գնացել, մութ էր (այս շոգերին հեչ ժամը վեցին մութ կլինի՞, սո՛ւթ) սայթաքեցի, փոսը ընկա (այնինչ, ինչ սայթաքել, ինչ փոս). սուս մնացեք, — ասում է, — ձայն չհանեք, դուռ դրացի բան չիմանա. ո՞վ գիտե ինչ վատ բաներ կհնարեն, մեր ժողովրդի չար լեզուն չգիտե՞ս, ինչ է. թող գնա, մոռացվի:\n\nԲայց ո՞ր մոռացվելն է, որ մարդ չիմանալն է. կես ժամ չի անցնում, որ ամբողջ քաղաքը իրարանցում է ընկնում, մա՛րդ է հավաքվում, մա՛րդ է հավաքվում որ` աշխարհը ոտքի տակ են առնում. «Հա՛յ, տեր Գևորգը ծեծ է կերել, հա՛յ տեր Գևորգը ծեծ է կերել...»:\n\n— Հա՛յ, ես դրա... տո՛, հեքիաթի պես բան է եղել:\n\n— Հեքիաթից էլ վատ, ի՞նչ է քու ասածդ: \nՀիմա տես, որ բանը առաջնորդի, կամ կաթողիկոսի ականջը չհասնի. կամ մորուքը ետ կվերցնեն, կամ փիլոնը: \nԱյսպես էլ բան, եղբայր, հեչ լսված չէր. ամո՛թ մեր հոգևորներին, դրա՞նք բարի օրինակ պիտի լինեն իրենց ժողովրդին. ամո՛թ, հազար ամո՛թ. թյո՛ւֆ, անառակ շուն:\n\n— Այս չէ, բայց մենք զրույցով ընկանք, մարդիկ բազարը դատարկեցին, գնանք մենք էլ մեր բանը տեսնենք... \nԱյդպես, հա՞, մեր խաչակիր ավագ քահանան ծեծ է կերել հավաբնի մեջ, անո՛ւշ իրեն:\n\n— Ինչպես է ես...\n— Է է է՛, բարև մնաս... հա՛յ, ես դրա... ինչ զարմանալի բան:\n\n— Բարով գնաս... հապա՛, հապա՛, զարմանալի որ, զարմանալի:\n\nԷՐԵՎԱՆ\nԷրևան եկանք թե չէ, մեզ բերին մի քարվանսարա, «դե, այս է այստեղի հասթիննիցան»139, — ասին... \nՄի մեծ տուն, մեջտեղը բակ, իրար ետևից չորս կողմը սենյակներ. բակի մեջտեղը էշեր, ուղտեր, հայ, տաճիկ, թաթար, ղզլբաշ, հակերով ապրանքներ. բոլորը խառնիխուռն, այնպես որ` շունը տիրոջը չի գտնի, այդ է դրանց գոված քարվանսարայը. դվոռ ասես, դվոռ չէ, հասթիննիցայի հո հեչ չի նմանի, ուրիշ տեսակ մի բան է... \nՄի հատ նեղ պատուհանով սենյակ ցույց տվին: \n«Եթե ուզում ես, այստեղ դատարկիր իրերդ», — ասին: \nՉամադանս-բանս ներս առի, արագ-արագ ճամփի շորերս հանեցի, նորը հագա, սենյակիս դուռը կողպեցի, բանալին ջեբս դրի, գնացի բազար:\n\nԴրանց բազարը մերին չի նմանում, մառուշկաներ հեչ չկան, մանր-մունր մթերքները այստեղ ահագին մարդիկ են ծախում, ամուր-ամուր գոռալով: \nՄարդու մեկը կպել է թե` «այս ձուկս, անպայման առ»: \n«Ո՞վ մարդ, — ասում եմ ես դրան, — ձուկդ ի՞նչ անեմ»: \n«Չէ՛, անպայման պիտի առնես, շատ համով ձուկ է»: \nՕձիքիցս պոկ չի գալիս: \n«Ես այստեղացի չեմ, — ասում եմ, — սենյակումս օջախ, պղինձ չկա, ասում եմ, եղբայր, ձեռք քաշիր ինձնից»: \nՉէ՛, ո՞ւմ ես ասում. ձկան պոչից բռնել է, քիչ է մնում աչքս կոխի: \nՁուկն էլ ձուկ լինի. էն մեծ գլխով, երկար-երկար բեղերով սոմ ձուկը չկա՞, որ մեր տեղը շների առջևն են գցում — դե հենց այդ սոմ ձուկը ուզում է ինձ սաղացնել... \nԹքեցի վրան, փախա: \nՊամիլըյ, դրա հարամ ձուկը ես ի՞նչ պիտի անեմ: \nՀետո իմացա, որ այդ դրանց ամենասիրած ձուկն է: \nՄի քիչ որ այն կողմ գնացի, մի խումբ մարդիկ — խոսակցություններից հայտնի էր, որ հայեր պիտի լինեին — հավաքված զրույց էին անում: \nԼավ որ, նրանց մոտ մի միրգ ծախող կար. իբր թե բան առնողս եղա, մոտեցա, միրգ եմ ծախս անում, բայց ականջս դեպի այդ հայերն է: \nԶարմանալի բան. մեջ-մեջ խոսքերը հասկանում եմ, բայց ասածները չեմ հասկանում: \nԲառերը մի քիչ մերինին նման է, բայց շատ սպոռթիթ140 եղած է, այնպես որ` մաքուր հայը դրանց չի հասկանա: \nԽոսքն էլ մի տեսակ են հանում բերաններից, գյուղացու պես, խապա-խապա, պամուժիցկի. խոսացածները կեսով կես տաճկերեն է: \nԽոսքի վրա, նրանք չեն ասում մեռղ, մեղր են ասում. չեն ասում փաթլիճան, պատրիճան են ասում, պենիր չեն ասում, պանիր են ասում: \nԼեզուները կամ զաֆսեմ փոռթիթ եղած է, կամ մորից ծնունդ թլվատ են. հեչ մեր նման թեմիզ հայերեն չեն կարողանում խոսել: \nՄտքի մեջ շատ ծիծաղել եմ վրաները — մեծ մարդիկ են:\n\nԵրեխաները միշտ կեղտոտ են. չոռթ իխ զնայիթ, այդ մարդիկը սապոն չունե՞ն, ինչ է, չինկյանայի նման մի բան են... ճիշտն ասած այսօր անլվա են մնում, վաղը անլվա են մնում, իհարկե կեղտը կաշիների մեջ կմտնի, մեկ էլ կկարողանա՞ս որ հանես, այդպես էլ արաբ են կտրում, նստում են այն կողմ, թե չէ, Աստվածդ կսիրես, ինչո՞ւ այդքան սև՞ պիտի լինեն որ, նրանք էլ հո մեզ պես հայ են — փալոժիմ լեզուները մի քիչ անհարմարն է — ինչ էլ որ լինի, այդ մարդիկը մեզ պես Աստված կհավատա՞ն խոմ:\n\nՎրայի փալթոներն էլ մի ուրիշ տեսակ է. մեզ պես նրանք թևերը չեն հագնում, կռնատակերի տեղը ծակ են անում, ձեռքները այնտեղից են խոթում, այդ աղիքի պես թևն էլ ուսերին են գցում. այդ դրանց ադաթով, շատ մոդնի բան է, այնինչ այնպես տարօրինակ է որ, վրաները որ նայում ես` ծիծաղդ չես կարողանում բռնել: \nԱմառ, ձմեռ գլուխները մորթե գդակ են դնում, ձևը մի տեղ շաքարի թղթին է նման` երկար ու ծայրը սուր. չհավանեցի, հեռվից փռասթոյ մարդը եպիսկոպոսի է նմանում այդ սուր գդակով:\n\nԱյն կողմերը ջրի սայլ չկա, գոմեշի կաշին վերցնում են կարում, մեջը կուպր են քսում, ձիու վրա են դնում, մեջը ջուր են լցնում, ահա դրանց ջրի սայլը: \nՍկզբում ես զզվում էի դրա միջի ջուրը խմել — մունդառ բան է — բայց կամաց-կամաց ինձ ստիպեցի, ծարավ մեռնե՞մ, ինչ է:\n\nԴրանց կանանց քասթյումը տղամարդկանցից ավելի վատ է: \nՎերցնում են մի սավան, ոտից գլուխ փաթաթվում են մեջը, ձեռք, աչք, գլուխ, բոլորը փակում են — դե՛, այդ է դրանց սալոփն էլ, գլխաշորն էլ, երբ որ առաջին անգամ տեսա` իսկույն առաջվա մեռելները միտքս եկան. հեչ տեսե՞լ ես, պատանքված, նաշի վրա դրած որ տանում են — այ, իսկական այդ պատանքված մեռելներն են այստեղի կանայք. բայց դու արի տես, որ այդ դրանց մոդն է եղել: \nԿանանց երեսը, երկու շաբաթ մնացի, չտեսա, բայց պարզ բան է, թե ինչ ծիծաղելի պիտի լինեն, տղամարդկանց վրայից հայտնի չէ՞, ինչ է:\n\nԻ բնե ֆասոն չունի այդ Քափքայի հայը. վարտիքները լայն, հը, այսչափ, իսկական մի թևաչափ կլինի լայնքը, ֆըշռ-ֆըշռ ման են գալիս, կարծում են, թե մի լավ բան է, այնինչ շատ տգեղ է. գիտե՞ս, դրանց մի շալվարից մի երեքը դուրս կգա: \nԴերձակ չունեն, ինչ է, խեղճերը, երևի վարտիքները իրենց կանայք են կարում, և իրենց հագուստներին են նմանեցնում: \nԱյն թևատակերը ծակ փալթոյի տակից ղումաշի կապա են հագնում, դա նիչեվո, ինչ էլ որ լինի, մի բանի նման է, բայց ձեռքների վրա նշխարքի ձևով մի տառապան են դնում, ինչի՞ համար է, չիմացա:\n\nԷքիփաժ չունեն, եթե լինում էլ է, շատ հազվադեպ. տղամարդ, կին` ձի են հեծնում, կինը կողքից, փառուսկի չի նստում, տղամարդու պես պուճախ-պուճախ է հեծնում... մի քիչ անամոթ բան է. վրաները որ նայում ես, անմիջապես մտքիցդ վատ բաներ են անցնում: \nՎարդապետներն էլ, փուփուլիքը գլուխներին, ձի են հեծնում, ծիծաղս շատ գալիս էր:\n\nԱզիաթի հայերի տունը մի ծիծաղելի բան է, մեզ պես բակ չունեն. նրանց տների տանիքը գետնի պես դուզ է. սրտները որ նեղանում է, գնում են, ճնճղուկների պես տների տանիքներին նստում են, փողոցով անց ու դարձ անողի հետ զրույց են անում: \nԺամանակ առ ժամանակ էլ տավուլ-զուռնա են կանչում, բավականին տղամարդ, կին հավաքվում են, սկսում են աղմկել ու երգել, բայց մեր Խզլար-հավան ինչքան էլ վատ լինի, էլի իրեն համար մի բան է, դրանցը որ իսկական վայրենի մարդկանց թանց է, հա՛յ, հա՛յ. կարծես թե տները հրդեհ է ընկել. մեր միկիտանխանաներից էլ ավելի աղմուկ են հանում. այս սրանց խնջույքն է: \nԼսել եմ, բայց ի՞նչ մեղքս պահեմ, աչքովս տեսած չեմ, ասում են թե դրանց կանայք տղամարդու պես գինի են քաշում, ռումքայով չկարծես, մի շերեփի պես արծաթե բան ունեն, նրանով կոլթ, կոլթ ներս են լցնում: \nՄի անգամ համը տեսա — Էրևանի գինիի. այնպես կտրուկ, թունդ բան է որ կես գավաթ խմեցիր, ի՞նչ է, երկու-երեք օր գլուխդ կճաթի — շատ թունդ է, այդ բանը ինչպե՞ս են խմում, խելքս չի հասնում, իսկական աֆիոն է ո՛ւ:\n\nՆրանց հացի փուռն էլ — անունը գիտեի, բայց մոռացել եմ — տարօրինակ բան է. բակի մեջտեղը, շատերի էլ տների մեջը մի կլոր փոս են փորում, մեջը սվաղում, այդ է դրանց փուռը: \nՀաց եփելու որ լինում են, այդ փոսի մեջ շատ չոր փայտ, խոտ-մոտ են լցնում, տակից բռնկեցնում են, հետո վերցնում են խմորը այդ փուռի պատերին են ծեփում — դե իմացիր դրանց հացի ֆասոնը — իսկական լաթ է, մեղայաստծո, մեղա:\n\nՓռասթոյ դրոգ չունեն. ապրանքը, կամ ուրիշ այնպես ծանր բան տեղից տեղ տանելու որ լինեն, բազարից մշակ են բռնում — դրանց լեզվով մշակը` ըռղաթ ասել է — ձիից բեթար բարձում են այդ մշակին — գուցե տասնհինգ փութ, ավելի էլ դնում են այդ խեղճ մարդու վրա, նա էլ ինչ պիտի անի ողորմելին, տնքալով-տնքալով գնում է, էլի: \nԻ՞նչ պիտի անի, արհեստը որ այդ է...\nՔափկայի հայը ի բնե մերիններից շատ ցած է, մերերը գոնե մարդու շարք մարդ են նրանք` այն մաճառ-արաբայով Խրիմեն նողայներ որ գալիս են, իսկական նրանք են, եթե երեսները խաչ չհանեին, հայ եղածները չէր նկատվի... փամիլըյ, հետները մաքուր հայերեն եմ խոսում, չեն հասկանում, վսեռավնո այս պատը, հնդուհավի պես երեսիս է նայում, իբր թե «խաբար չեմ, իբր թե ուզում է ասել, թե ասածդ չեմ հասկանում... \nԳնա գտիր, նրա լեզվով ի՞նչ ասել է «էծը ձորը ընկել ա, գելը էկելա կերելա», իբր թե ուզում է ասել թե «ածը հետեքը ինկել է, կալը էկիլ է, նորան կերիլ է»... երեսդ խավարի, հայերեն ասա, էլի՛, ածին ինչո՞ւ էծ ես ասում որ, թլվատ բերան, փռյամը ած ասա, էլի: \nՁորս որն է հենտեք որ ասես չի՞ լինի. «էկելա, կերելա» ֆռանսերե՞ն ես խոսում, ի՞նչ է, «էկել է, կերել է» որ ասես նրանից լավ չէ՞, ինչ է, գոնե մաքուր հայերեն է հո... \nԱ՛յ այսպես խենթ են:\n\nՆրանք ֆող չեն ասում, խող են ասում, հավող չեն ասում, խաղող են ասում. խույի չեն ասում, ջրհոր են ասում, չիչակ չեն ասում` ծաղիկ են ասում, հիմար, հեչ չիչակը ծաղիկ կլինի՞. ծաղիկը այն է, որ վառված փայտից կամ աթարից է մնում. այն պարտեզի մեջ եղածը` չիչակ է. ում ուզում ես հարցրու, մաքուր հայերեն է... \nՈւրեմն, այ այսպես սփոռթիթ արել են իրենց լեզուն այնպես, որ ամիսներով հետները պիտի ապրես, լեզուդ ամբողջովին պիտի ծռմռտկես, որ կտոր-մտոր բան կարողանաս հասկացնել...\nԵրկու շաբաթ Էրևանում մնացի, ամբողջ օրը հետները վիճում էի, մաքուր հայերեն էի սովորեցնում այդ մունդառ ազիաթներին...\nԻնչպե՞ս, ախր, չտրաքես, մի այդ այլանդակներին տես, մարդ չեն հավանում, մարդու վրա ծիծաղում են, մանավանդ մեր նախիջևանցիներիս վրա միշտ ծիծաղում են, թե մենք լեզուներս սփոռթիթ արել ենք, մոռացել ենք մաքուր հայերենը...\nՄի օր այնպես կռվեցի մեկի հետ որ, քիչ էր մնում բանը փալից141 պիտի հասներ, լավ որ մեջներս մարդիկ մտան, բաժանեցին... թե չէ ուժե մազի եկել էինք... բայց բոլոր մեղքը Էրևանի գինին էր... եղբայր` առաջին անգամն է խմածս, դրա թունդ եղածը որտեղի՞ց իմանամ. հա՛ լցնում են, ես էլ բանից խաբար չեմ, գավաթ գավաթի ետևից ներս եմ լցնում, դրա թունդ եղածը որտեղի՞ց իմանամ... \nԲայց չորս ժամ անցել էր թե չէ գլուխս մի պտտվել, մի պտտվել սկսեց, որ մերկացնեին, վրաս կուպր քսեին դուրս գցեին, ծպտունս դուրս չէր գա, այնպես քեֆով էի դարձել... \nԱյդ ժամանակ մի մարդ սկսեց նախիջևանցու լեզուն ծաղրել...բան եմ ուզում ասել` լեզուս չի պտտվում, սառած մարդու երեսն եմ նայում հորթի պես, բայց սիրտս խըփռ-խըփռ խփում է: \nՍուս մնացի, սուս մնացի մեկ էլ բռունցքս վերցրի փռյամը այդ ասողի երեսին խփեցի... \nՄարդը կատաղեց, վրաս վազեց, մազերս բռնեց, երկու ապտակ էլ նա ինձ կպցրեց, վայր գցեց... \nԷհ, շեն կենան, մարդիկ մեջ մտան, հազիվ քաշեցին հանեցին ինձ տակից... \nՉէ՛, նիչեվո՛, լեզուները մաքուր հայերեն չէ, բայց իրենք ուժեղ մարդիկ են... \nԴու ինչ կասես, Էրևանի գինին շատ թունդ է, նրա անուշ եղածին մի նայի...\nՔԱՂԿԵԴՈՆ\n— Այդպես ես ասում, բայց Սիմավոն-ա, այդ ավետարանի մեջը չի գրած, որ երբ Քրիստոսը լրիվ երեսուն տարեկան որ եղավ` Հորդանան մկրտվելու եկավ...\n— Այ մարդ, ես մկրտվելու չեկա՞վ, ասել եմ, ինչ է... \nԻհարկե, մեռնեմ զորությանը, դե՛, ինչպես սովորությունն էր որ քսանիննից դուրս եկավ երեսունը մտավ, մկրտվեց...\n— Եղբայր, ի՞նչ դատարկ բաներ է ձեր ասածը, ասաց այն կողմից Սեղպոսի Ծատուրը, տերն մեր Հիսուս-Քրիստոսը աշխարհ գալուց հետո քառասուն օրից չմկրտվե՞ց որ... միտքս է գալիս, որ Սիմոն Ծերունն էր նրան մկրտող քահանան... թե՞ սխալ եմ...\n— Չէ՛, էլ ինչ, ասաց Սիմավոն-ան, այն Սիմոն Ծերունը տաճարի մեջ երկրպագություն արավ, նրա մկրտողը սուրբ Կարապետն էր...\n— Է՛հ, չգիտեմ, որ լինի, կլինի, տեսածս բանը չի... ես գոնե այսպես եմ միտք անում, որովհետև երեսուն տարու մեծ մարդ... մեղայաստծո՛ւ... մեղա՛... մե՛րկ... բաց... խելքս չի՛ հասնում...\n— Եղբայր, ի՞նչ դատարկ բաներ ես ասում, Քրիստոսը մա՞րդ էր մեզ պես, նրա հղությունը, այստեղ նայիր, ինչպես որ գրված է Սամոցի մեջը, Քափռել հրեշտակը, էլի, հոգին սուրբ — մեռնեմ զորությանը, Բեդխեհեմի մուսլուդը, էլ ի՞նչ ասեմ` մոգեր, բաներ, դե այսպես եղավ, ոչ թե հողեղեն ադամորդուս պես` հարս, փեսա, հարսանիք-բան — այդպես բաներ չկար. այդպես մտածողին ու ասողին այս կողմում քարկոծում էին, հերետիկոս էին անում, այն կողմում դժոխքի մեջ կպրով պղնձի մեջ եփում էին:\n\n— Կհամարձակվեի՞ր բերանդ բացել...\n— Ինչո՞ւ բոլորս էլ որ Քրիստոսին ենք հավատում, բայց հոռոմը մի ձևով է Աստված ճանաչում, հայը` մի ձևով, ձուկուտողն142 էլ` մի ձևով, — ասաց Ծատուրը:\n\n— Դրա խոսքը երկար է, — ասաց Սիմավոն-ան, — բայց ամեն վատության պատճառը անօրեն, անհավատ Քաղկեդոնն էր...\n— Բա Արիոսն էր, — ասում են ո՛ւ..., — ասաց Սըրապի Մելքոնը:\n\n— Լսել ես, բայց կարգին չես լսել. Արիոսը` այն առաջ էր, նրանից հետո Քաղկեդոնը եկավ. Քաղկեդոնն էր ամեն բան կեղտոտողը. Քաղկեդոնը որ չլիներ, հայերիս բանը զաֆսեմ ուրիշ կլիներ. մեր հայի տունը հիմքից քանդող` էն-էն-էն անհավա՛տ, անա՛զգ, մունդառ Քաղկեդոնն էր... \nՔաղկեդոնը չեկած` հայ, ռուս, ֆռանցուզ, նեմցե, հոռոմ չկար, բոլորն էլ մի լեզու, մի հավատ էին. այն կեղտոտ Քաղկեդոնը որ եկավ, հենց նա մարդկանց մեջ դուշմանություն գցեց. «դու հայ ես, — ասաց, — քու ժամդ իմացիր, դու հոռոմ ես, — ասաց, — քու ժամդ իմացիր, դու ֆռանցուզ ես, — ասաց, — դու էլ քու ժամդ իմացիր». դե՛, այսպիսով բոլորն էլ իրենց տեղը քաշվեցին. սե՛ր, միաբանությո՛ւն կորավ ու դրանից հետո սկսեցին մեկը մեկի վրա թուր ու թվանք քաշել...\n— Ի՞նչ ես ասում, այդ աշտարակն էր, Քաղկեդոնը չէր որ, — ասաց տեր Բարսեղը:\n\n— Չէ՛, ջանս, տեր-պա, սխալ ես, Քաղկեդոնն էր. աշտարակը ե՛րբ, Քաղկեդոնը ե՛րբ. աշտարակը` այն ամայի տեղն էր, Քաղկեդոն որ ասում են, այն զաֆսեմ ուրիշ մարդ է... որ տերտեր չենք` գրքի երես էլ չենք տեսե՞լ, ինչ է. տերտեր ասածդ, սիրտըդ չցավի, տեր-պա, գրքի մի երեսն է կարդում, էլ մյուս երեսը որ դարձնում է, ասում է` կնունքի են կանչում. մենք` աշխարհականներս, գրքի երկու երեսն էլ կարդում ենք... \nՔաղկեդոն որ ասում են մի աներես, կռվարար, մարդ չհավանող, անպետք հոռոմ էր. սկզբից թագավորի սիրտը առավ, իրեն լավ, խելոք մարդ ճանաչեցրեց, հետո սկսեց, եղբայրս, հանդիպողին քյուֆուր անել, հանդիպողի հավատը գետնին խփել. դո՛ւք, իբր, Աստված չե՛ք ճանաչում, դո՛ւք Աստծու գոյությունը, միությունը, անցինը, Որդին, Հոգին սուրբ կարգին չգիտեք, ես ի՛նչ իմանամ, բոլորին ցեխն է խոթում հանում... մի մարդ դեմը դուրս եկող, պատասխան տվող չկար, բոլորն էլ հիմարի պես սուս էին մնացել... \nԱյն ժամանակը, Խորվիրապից դուրս է գալիս եղբայրս, մեր Գիրքոր Լուսավորիչը. «Դո՞ւ ես, ասում է, իմ հայ-քրիստոնյայիս անունը կոտրողը, դո՞ւ ես իմ տված հավատիս չհավանողը, ցած խփողը», այն հիշյալ սուրբ գեղարդովը պա՛ս դրա գլխին, պա՛ս դրա գլխին: \nՄեր Քաղկեդոնը դունչը, պռունկը արյունլվա, ուղիղ Հոռոմի թագավորին է գնում. «այսպե՛ս, այսպե՛ս բան, — ասում է, — հայերը ինձ անպատիվ արին, դուրս արին ու մեր հավատի վրա թքեցին», — ասում է: \nԹագավորը կատաղում է, «այս բանը բան չէ, — ասում է, — հայի խելքը գլուխը պիտի բերեմ», — ասում է: \nՄի կոնդակ է գրում, իրեն չինովնիքները, սենաթուռները ստորագրում են, ուղիղ մեր Տրդատ թագավորին են ղրկում:\n\nԹուղթի մեջ այսպես է գրված եղել` «Քանի որ իմ Քաղկեդոն եպիսկոպոսին այդպես եք արել ու նրա սովորեցրած հավատի վրա այդպես թքել եք, այդ բոլորը նույնն է, որ ինձ եք անպատիվ արել, գրում է, քառասուն օր ձեզ ժամանակ եմ տալիս. այդ քառասուն օրվա մեջ երբ որ չհաշտվեք ու Քաղկեդոնի առջև մեղայի չգաք, ես թոփ ու թվանքով վրաներդ կգամ ու ձեր քաղաքը — այն ժամանակները հայերը դեռ Աննա քաղաքում էին ապրում, մե՛ծ քաղաք էր — տակն ու վրա կանեմ, ձեզ էլ գերի կքշեմ», — գրում է: \nՀայերը սարսափում են: \nՄեջների ամենամեծերը գնում են թագավորի ոտքերն են ընկնում. «Ամա՛ն թագավոր, — ասում են, — արի այդ բանը մի անի», — ասում են»: \n«Որ այդպես է, — ասում է Հոռոմի թագավորը, — անունը չգիտեմ Դանիել է, թե Մանիել է — այս րոպեիս Քաղկեդոնի առջևը մեղայի պիտի գաք, — ասում է ու սովորեցրածը ընդունեք»: \nՀայերն էլ վեր են կենում ու ասում. «Թագավոր, ապրած կենաս, ասում են, մենք մեր գլխու չենք, — ասում են, — այնտեղ մեր թագավորը կա՛, — ասում են, — կաթողիկոս կա՛, — ասում են, — եպիսկոպոս, տերտեր, ժողովուրդ կա, — ասում են, — մեկ տեսնենք նրանք էլ ի՞նչ կասեն, համաձայն կլինե՞ն արդյոք»: \n«Որ այդպես է, — ասում է թագավորը, — շուտ գնացեք, դումա ժողովեցեք, ձեր բոլոր իմաստուններին, գիր-կարդացողներին հավաքեք, — ասում է, — ես էլ իմ կողմից Քաղկեդոնին կղրկեմ, թող մի կողմը ասի, մյուսը լսի, մյուսը ասի, մեկը լսի` ճիշտը որի կողմը որ լինի, նրա ասածին ամենքն էլ թող համաձայն լինեն: \nԼա՞վ է, թե՞ լավ չէ ասածս», — ասում է: \n«Շա՛տ լավ է», — ասում են հայերը. համաձայնում են ու գնում են իրենց տեղը. «Հոռոմի թագավորը այսպես-այսպես հրաման արավ», — ասում են: \nՀայերիս բնութքն ևս գիտե՞ք, մեր աչքը ի բնե թուր ու թվանքից վախեցած է, բայց լեզվով կռիվ անելը իսկական մեր շնորհքն է, այդ բանին մենք խիստ վարպետ ենք: \nԻ՞նչ խոսքս երկարացնեմ, ինչպես որ Հոռոմի թագավորն է ասում` հայերն էլ այնպես են անում, ամենքն էլ Աննա քաղաքի մեջ են հավաքվում. Քաղկեդոնն էլ է գալիս, սկսում են կռիվն ու իրարանցումը. սա ասում է, նա չի լսում, նա ասում է, սա չի լսում, բոլորն էլ ասել են ուզում, մեջտեղումը լսող չկա, հոռոմը գոռում է, հայը` ավելի շատ, այնքան են գոռում, այնքան են աղմկում, որ մարդկանց բերանների թուքը չորանում է, ձայները խազում — այդպիսով վերջանում է դրանց կռիվը: \nԱյդ օրից էլ հոռոմները մեր անունը Արիոս են դնում, մենք էլ նրանց Քաղկեդոն ենք ասում:\n\n— Լա՛վ, իմացանք, որ Քաղկեդոնը հավատներիցս դարձնել էր ուզում մեզ... բայց նրա ասածի իմաստը ի՞նչ էր... այսինքն ուզում եմ ասել, թե նրա ուսմունքի էությունը ի՞նչ էր... գուցե մարդը, ո՞վ գիտի, միտքը մի բան ուներ... իհարկե մեր լուս հավատին հավատ չի հասնի` այդ ո՞վ չգիտի, բայց ուզում եմ ասել, թե Քաղկեդոնը ի՞նչ էր ասում, — ասաց խաֆաֆ Պողոսը:\n\n— Քաղկեդոնը պապայի գլխից մեծ էր... ուտում, — ասաց Սիմավոն-ան, — ապուշը իրեն ասածը ինքը հասկանո՞ւմ էր որ, ժամորդը, իբր, սկիհի մեջ գինու հետ ջուր էլ թող լցնի, հեչ այդպես բան կլինի՞. սուրբ Աստվածի մեջ, իբր, խաչեցավ մի ասեք. այդ ի՞նչ տեսակ բան է. հա՞վ է, ի՞նչ է, պոչը կտրես, բաց թողնես. հեչ գաջաջ աղոթք կլինի՞. այդ ի՞նչ խայտառակ բան է. ծնունդի օրը, իբր, ջուր մի օրհնեք. նշխարքի խմորի մեջ, իբր, մայա խառնեցեք... մա՛մա՛յիդ... ասելու տեղը չի՞. շան երես, նշխարք ասածդ կարկանդա՞կ է, ինչ է... մեղայաստծո՛ւ, մեղա՛... \nԴե, այսպես ափեղ-ցփեղ բան էր նրա ասածը... հետո էլ ուրիշ բաներ էլ էր ասում. «Երկու բնություն` մեկ գոյություն, միություն, անձին, բանին, մարդեղություն, մարմնառություն, գոյություն, հայրը առաջ, որդին ետևից անժամանակ... մարմինը մարդկային... հոգին աստվածեղեն... մարմինը չարչարվեց... հոգին ու մարմինը... ես ի՞նչ իմանամ, եղբայրս, այսպես խառնիխուռն բաներ է... այդ մանրամասն իմանալ որ ուզես, մի օր Պետերբուրգ որ գնաս, այնտեղ մի քոռ գեներալ կա, Խուդաբաշով են ասում, թագավորի էլ մոտիկ մարդն է, նա այդ բոլորը լավ գիտե»:"
]