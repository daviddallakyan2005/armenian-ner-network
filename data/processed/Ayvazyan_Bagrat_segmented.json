[
    "Աշոտ Երկաթ",
    "Կապույտ1 բերդը պաշարված էր ...\nԴեռ նոր էր բացվել գարունը, նոր հալվել ձյունն ու սառույցը և թավշյա կանաչով պատել բերդի շրջակայքը, երբ Յուսուֆ սպարապետը յուր հրոսակներով կանգ առավ Կապույտ բերդի պատերի տակ և բազմաթիվ սպիտակ վրաններով շրշապատեց բերդը, ուր ամրացել էր հայոց թագավոր Սմբատը յուր հավատարիմ խմբով:\n\nԱրեգակը նոր էր թաքնվել լեռների քամակին՝ յուր ետևից թողնելով ծիրանագույն շերտեր, որոնք հետզհետե անհետանում էին, մեկ գույն մյուսի հետ խառնվում, ոչնչանում և ապա թողնում ամպերի գորշ կույտեր: \nԿամաց-կամաց հեռավոր լեռներն ընկղմվում էին խավարի մեջ և անհետանում, այնինչ Կապույտ բերդի շրջակա բլուրները և դաշտերը ծածկվում էին խարույկներով:\n\nՄեկը մյուսի ետևից աճում էին խարույկները և գիշերային խավարի մեջ տարածում իրենց կարմրած ծիրանագույն ցոլքերը, որոնց թույլ փայլի տակ, ինչպես մի վիթխարի, մեջտեղը կանգնել էր Կապույտ բերդը և դառն արհամարհանքով նայում էր խարույկներին...\nԲայց խարույկների առաջ վխտում էին Յուսուֆի զինվորները դաժան և ահարկու տեսքով. սոցանից մի քանիսը թեք էին ընկած կրակի շուրջը և պատմում էին իրար իրենց սխրագործությունները. նրանք ծիծաղում էին, հռհռում: \nՄյուս խարույկի մոտ, ընդհակառակը, զինվորները խմբվել էին մի կրակի շուրջը, ուր փայտյա շամփրի վրա խորովվում էր մի ամբողջ ոչխար: \nՀայաստանի օդն ու ջուրը նրանց ախորժակը բաց էր արել. իսկ կերակուր ամեն կողմ կար, հարկավոր էր մի փոքրիկ արշավանք գործել մոտակա գյուղերը, և ահա ոչխարների հոտերը պատրաստ էին նրանց անկուշտ որովայնը հագեցնելու:\n\nԱրաբական վրանից մի փոքր ցած, բաց երկնքի տակ, կանաչ խոտի վրա, համարյա իրար վրա թափված էր խառնիճաղանջ մի բազմություն՝ բաղկացած կանանցից և երիտասարդներից, որոնց վզերից, իրարից շատ մոտիկ, անցկացրած էին շղթաներ: \nՆրանք ծանր կերպով հեծեծում էին, շղթաների ամուր կապերը ուռցրել էին նրանց վզերը, իսկ պատառոտուն հանդերձների տակից, մերկ մարմիններից հոսում էր արյունը, որով ողողվում էին դաշտի ծաղիկները: \nՍարսափելի, աղիողորմ տեսարան էր ներկայացնում այդ վայրը, ուր խմբված էին հայ գերիները և որոնց շուրջը պտտվում էին արաբ զինվորներն իրենց արյունաթաթախ նիզակներով:\n\nԴեռ անցյալ օրը այդ գերիները ազատ, իրենց հարկի տակ, իրենց սիրելիների գրկումն էին, երբ վրա հասան անգութ Յուսուֆի հրոսակները և ծերերին ու անկարներին սպանելով, իրենց աչքի առաջ մորթոտելով իրենց փայփայած զավակներին, ծանր շղթաներով շղթայեցին նրանց և քարերի ու մացառների միջով, նիզակներով և սրերով քշելով հոգնած, քաղցած ու ծարավի տարան մինչև Կապույտ բերդի պարիսպները: \nՈ՞ւր պիտի տանեն նրանց, ի՞նչ պետք է անեն նրանց հետ:\n\n— Ո՜հ, պապակեցա, մի կաթիլ ջուր, — շշնջում էր մի նորատի գեղեցիկ աղջիկ և վայրենի հայացքը դարձնում շուրջը:\n\n— Մեռա՜, շղթան մի՛ ձգիր, մոտեցի՛ր ինձ, — կրկնում էր մի ուրիշը, որ սարսափից ապշության մեջ ընկած՝ ուժով ձգում էր յուր ընկերոջ շղթան:\n\nԲայց ողորմելիների հեծկլտանքի պատասխանը լինում էր պահապանների մտրակների և նիզակների հարվածները, որոնք մեկը մյուսի ետևից անխնա իջնում էին սրա ու նրա գլխին:\n\nՑավից նրանք մի փոքր լռում էին և ապա միաձայն, իբրև մի մարմին, արսափելի կերպով հառաչում...\nԹող հառաչեն, թող հեծկլտան որքան կուզեն, ո՞ւմ ինչ փույթ: \nԴրանք ընտրված գեղեցիկ կանայք ու պատանիներն էին, որոնք վաղ թե ուշ պիտի վաճառվեին և կամ զինվորների կրքերին զոհ գնային:\n\nՄի այլ բանակ բռնել էր Կապույտ բերդի աջակողմը:\n\nԱյդտեղ էլ շարված էին վրաններ, այդտեղ էլ վառվում էին խարույկներ, բայց այդտեղի զինվորները բոլորովին այլ տպավորություն էին թողնում: \nՍրանց դեմքն այնքան ահարկու և վայրենի չէր, ինչպես առաջիններինը և այնքան խիստ ու ահարկու տպավորություն չէր գործում: \nԹուխ դեմքերով էին, բայց կորովի և քաջ, և հայկական արյունը հոսում էր նրանց երակների մեջ: \nԱյդ գունդը հայկական գունդն էր, որ բռնում էր Յուսուֆ ոստիկանի աջ կողմը և արաբական հրոսակների հետ միասին եկել պաշարել էր Կապույտ բերդը: \nՆա հայոց թագավորին բռնել էր ուզում: \nՆա ծարավի էր նրա արյան... \nԻնչո՞ւ, ի՞նչ էր պատահել, և ինչո՞ւ հայը հայի դեմ էր զինվել... \nԲայց այդ ինչ զինվորների գիտենալու բանն էր, նրանց հրամայված էր կռվել հայոց թագավորի դեմ, և նրանք պիտի կռվեին: \nՆրանցից շատերը թեև զգում Էին իրենց արարքի վատությունը, բայց լռում էին: \nՆրանք վախենում էին իրենց իշխան Գագիկից, որի հրամանատարության տակ եկել, Ժողովվել էին այդտեղ: \nԵվ Արծրունյաց իշխան Գագիկի գունդը վաղը առավոտյան պիտի կռվեր ու գերեր հայոց թագավորին և հանձներ արաբական Յուսուֆ սպարապետին: \nԻսկ թե ինչո՞վ կվարձատրեր ամիրան հայի այդ դավաճանությունը Սմբատի քեռորդի Գագիկին, այդ կախված էր ամիրայի վեհանձնությունից:\n\nԼուռ ընթրիք էին անում հայ զինվորները և սպասում վաղվա ճակատամարտին:\n\nԱյդ միջոցին հեռվում, լեռների քամակին մի լույս երևաց: \nԱյդ լույսը հետզհետե աճում էր և գիշերային խավարի մեջ կազմում մի բոցավառ փունջ: \nԻ՞նչ է դա... հրդե՞հ թե խարույկ: \nԵվ ինչո՞ւ գիշերը, հեռու լեռների մեջ վառել են այդ խարույկը, և ինչքան նա մեծ է ու ահավոր և րոպե առ րոպե աճում է ու ծավալվում: \nՆրա բոցերը մինչև երկինք են հասնում:\n\nՆայում են հայկական գնդի զինվորները դեպի այդ բոցը, և նրանց երեսները կնճռոտվում են:\n\n— Տեսնո՞ւմ ես այն բոցը, — հարցնում է մի հաղթանդամ, գեղեցկատեսիլ զինվոր յուր երիտասարդ ընկերակցին, որ խորին մտածմունքի մեջ ընկղմված, թիկն է տվել կրակի մոտ և լուռ նայում է հեռվում երևացող բոցին:\n\n— Հա, տեսնում եմ: \nԻ՞նչ բան է:\n\n— Մի՞թե չգիտես, որ այնտեղ գյուղ է այրվում:\n\n— Ի՞նչ գյուղ:\n\n— Հայոց գյուղ:\n\n— Եվ, ո՞վ է այրել:\n\n— Իհարկե Յուսուֆի հրոսակները: \nԱյնտեղ հիմա մորթում են, կողոպտում, ոտնատակ տալիս ամեն սրբություն, իսկ նորատի կույսերին և հարսներին որին սպանում են, որին առևանգում, իսկ ոմանց շղթայում և գերեվարում են: \nՎաղը եթե, տերը մի՛ արասցե, առնվի բերդը, սա էլ նույն օրին կհասնի:\n\n— Իսկ հայոց թագավո՞րը...\n— Հայոց թագավո՜րը... հը՜մ... նրա արյանը վաղուց է կարոտ Յուսուֆը:\n\n— Իսկ մենք մի՞թե պետք է կռվենք Սմբատի դեմ:\n\n— Այո՛, էլ ինչո՞ւ համար ենք եկել: \nՄենք եկել ենք, որ մեր արյունը թափենք և բռնելով Սմբատին` հանձնինք Յուսուֆին:\n\n— Դավի՛թ, ի սեր աստծո, ասա՛, ինչո՞ւ մենք պետք է պատերազմենք հայոց թագավորի դեմ: \nՄի՞թե...\n— Սսս՜... այդ քո գիտենալու բանը չէ, դու պարտավոր ես հնազանդվել մեծիդ և ինչ որ հրամայում են՝ առանց բացատրություն պահանջելու պիտի կատարես:\n\n— Բայց մի՞թե դու պիտի վաղը կռվես...\n— Ե՞ս, իհարկե: \nԻսկ թե ո՞ւմ դեմ և ինչո՞ւ համար, այդ էլ իմ գիտենալու բանն է:\n\nԱյդ միջոցին թմբուկները խփեցին, ընթրիքը վերջացավ, և բանակը խոր քուն մտավ: \nՊահակները միայն արթուն հսկում էին ամեն կողմը, իսկ հեռվում դեռ ծխում էր հայոց գյուղը և ավելի բոցավառվում, այնինչ բանակի խարույկները հետզհետե հանգչում էին:",
    "Խոր գիշեր էր...\nԱնամպ երկնակամարի վրա փայլուն աստղերը լուռ կատարում էին իրենց գիշերային ճանապարհորդությունը: \nՓչում էր գարնանային ցուրտ զեփյուռը, որ շոյելով Կապույտ բերդի պարիսպները՝ կամացուկ համբուրում էր նրան, յուր կարոտն առնում և գնում կորչում հեռո՜ւ-հեռո՜ւ... \nՀայրենի քամին կարծես կարոտել էր հայրենի բերդի պարիսպներին, որ այսօր շրջապատված էր թշնամիներով:\n\nԱյդ միջոցին, երբ հայկական դավաճան գունդն էլ խոր քուն էր մտած, զինվորական մի վրանից զգուշությամբ մի գլուխ երևաց, որ աջ ու ձախ նայելով, համարյա դուրս սողաց վրանի տակից, կանգնեց, աչքերն ուղղեց դեպի Կապույտ բերդը և զգույշ քայլերով բլրից իջավ ցած: \nՀաղթանդամ, բայց գեղեցկատեսիլ զինվոր էր դա, նոր էր ծածկվել նրա երեսը աղվամազով, և երկու փայլուն աչքեր վառվում էին գիշերային խավարի մեջ, այնինչ նրա սիրտը արագ տրոփում էր: \nՎախ չուներ նա մահից, բայց նրա մտքի մեջ պտտվում էր մի բան, որն աշխատում էր շտապ ի կատար ածել: \nԶգուշությամբ նա անցավ մի փոքր տարածություն և ապա հանկարծ կանգ առավ ու թաքնվեց մի թփի տակ: \nԻրենից մի փոքր հեռու նա մի շշունջ լսեց, որ սառեցրեց նրա արյունը երակների մեջ: \nԻ՞նչ էր այդ, խոսակցությո՞ւն, թե՞ հառաչանք, նա պարզ չկարողացավ լսել: \nՀակառակ քամին թույլ չտվեց նրան իմանալու, և նա, մի քանի վայրկյան պահվելով թփի տակ, հենց ուզում էր վեր կենալ և շարունակել ճանապարհը, երբ ձայները նորից կրկնվեցին: \nԱյժմ նա պարզ լսեց հառաչանքի և խոսակցության ձայներ: \nԱպա նայեց այն կողմը և տեսավ երկու ստվեր, որ զգուշությամբ առաջ էին գնում:\n\n— Ո՜հ, կամաց գնա, ես չեմ կարող քայլել, ոտքերս ուռած և արյունլվա են, — ասում էր մեկը մյուսին:\n\n— Կամաց գնալով բան չի լինի, Ավո՛, արշալույսը կբացվի և մենք կրկին կբռնվենք, հարկավոր է շտապել, փախչել դեպի լեռները, դեպի մեր գյուղը, — պատասխանեց մյուսը:\n\n— Ա՜խ, եղբա՛յր, ես այս րոպեիս վայր կընկնեմ, աչքերս մթնում են և գլուխս պտտվում է: \nԲավական չէ շղթաներից առաջացած վերքերս, քաղցն էլ մի կողմից է նեղում ինձ: \nՄի ամբողջ օր է, որ ոչինչ չեմ կերել: \nԵս տանջվում եմ:\n\n— Լռի՛ր, էլ ինչո՞ւ փախար, երբ չէիր կարող հետևել ինձ...\nԵրկու ստվերներն անցան թփի տակ պահված զինվորի մոտից, և վերջինս, լավ նայելով նրանց, տեսավ, որ բանակից փախչող երկու հայ տղաներ են:\n\nԶինվորը խոր ախ քաշեց, մի փոքր կանգ առավ, մի միտք անցավ նրա գլխով, և նա սկսեց կամաց հետևել փախստականներին, որոնք հետզհետե արագացնում էին իրենց քայլերը, թեև փշերն ու քարերը արյունլվա էին անում նրանց բոբիկ ոտքերը:\n\nԼուռ հետևում էր զինվորը, որի մեջքից միայն մի սուր էր կախված, երբ անզգուշաբար ոտքը քարին կպավ, և այդ քարը ցած գլորվելով՝ աղմուկ հանեց: \nՓախստականները սրտատրոփ կանգ առան և նայեցին: \nՆրանք տեսան իրենց հետևը մի մարդ, որ լուռ իրենց էր նայում: \nՍարսափը պատեց, և սառը մահվան դողը անցավ նրանց մարմնով: \nԱյդ ժամանակ զինվորը մոտեցավ:\n\n— Ի սե՛ր աստծո, մեզ մի՛ սպանի, — ասացին նրանք միասին:\n\n— Լո՜ւռ, ձայն մի հանեք, թշվառականնե՛ր, թե չէ կորած ենք:\n\nՓախստականները լռեցին և ուրախացան՝ լսելով հայ լեզուն:\n\n— Ո՞վ եք և ո՞ւր եք գնում,— հարցրեց զինվորը:\n\n— Մենք զարիշատցի ենք և գերի էինք Յուսուֆի բանակում ու, հաջող ժամանակ գտնելով, փախչում ենք, ի սե՛ր աստծո, մի՛ խանգարիր մեզ:\n\n— Լավ, ես ինքս էլ փախուստ եմ տալիս այդ զզվելի բանակից, ուր հայը հայի դեմ պիտի կռվի: \nՔայլեցեք գնանք, քանի ժամանակ կա, թե չէ լույսը բացվեց՝ ուշ կլինի, մեզ մաս-մաս կկտրատեն արաբ զինվորները:\n\nԱպա երեքն էլ լուռ սկսեցին առաջ քայլել: \nԶինվորն առաջ անցավ, իսկ երկու տղաները` նրա ետևից: \nԶգույշ, անխոս անցան նրանք բավական տարածություն և մտան մի փոքրիկ ձոր, ուր խոխոջում էր լեռնային պարզ ու վճիտ առվակը: \nԱյդ ձորից այն կողմ, բարձրության վրա Կապույտ բերդն էր: \nՀանկարծ զինվորը կանգ առավ և նշան արավ տղաներին, որ թաքնվեն: \nՁորի մյուս կողմից զինվորը ինչ-որ ձայն լսեց: \nՄի փոքր ժամանակ անցավ, և նա պարզ նկատեց մի խումբ զինվորների՝ թվով հինգ հոգի, որոնք դեպի իրենց կողմն էին գալիս: \nԶգուշությամբ տղաներին ծածկեց մացառի տակ և ինքն էլ կուչ գալով մերկացրեց սուրը, սպասելով նրանց: \nՆա զգաց, որ թե՛ ինքը, թե՛ տղաները կորած են, գոնե կյանքը էժան չծախեր: \nԽումբը խոսակցելով` հետզհետե մոտենում էր: \nԽոսակցությունից հայ զինվորը ոչինչ չհասկացավ, միայն այսքանն իմացավ, որ դրանք Յուսուֆի գիշերապահ զինվորներն են, որ գնացել էին Կապույտ բերդի շրջակայքը լրտեսելու:\n\n— Է՜հ, հոգ չէ, որ հինգ հոգի են, դրանցից հեշտ է ազատվելը, բայց վախենում եմ, որ այդ անպիտանները աղմուկ բարձրացնեն և ամեն ինչ փչացնեն, թե չէ դրանց սատկացնելը հեշտ բան է, — մտածում էր զինվորը՝ աչքը չհեռացնելով նրանցից: \nՆրանք ավելի մոտեցան, մի քանի քայլ էլ և ահա նրանք ոտքի տակ կտային թաքնված տղաներին, որ դողում էին հույսները աստծու վրա դնելով: \nԶինվորը լսում էր թշվառ տղայոց սրտի բաբախյունը, և այդ ավելի էր սիրտ տալիս նրան:\n\nՀանկարծ խումբը կանգ առավ: \nՀայ զինվորը մտածում էր անակնկալ կերպով հարձակվել նրանց վրա և արդեն բարձրացրեց սուրը, երբ խումբը ծռվելով մի կողմ, անցավ առաջ: \nՓախստականները ազատ շունչ քաշեցին:\n\n— Ի՞նչ եղավ Ահմադը, — ասում էր Յուսուֆի զինվորներից մեկը:\n\n— Չգիտեմ, նա կարող է առաջ գնացած լինել, — պատասխանեց մյուսը: \nԵվ նրանք ավելի առաջ անցան՝ թողնելով մեր փախստականներին իրենց ետևում:\n\n— Կորան անպիտանները, — կամաց ասաց զինվորը տղաներին, և նրանք, մի փոքր ժամանակ կրկին անշարժ մնալուց հետո, շարժվեցին առվակի ուղղությամբ:\n\n— Մեր ազատիչն ես, ի՞նչ է քո անունը, — հարցրեց Ավոն, որ ավագն էր:\n\n— Իմ անունը Դավիթ է, Գնունյաց ազգից, — ասաց փախստական զինվորը: \nԵվ այնուհետև նրանք գնում էին լուռ: \nՈչ մեկը ոչինչ չէր խոսում:\n\nԲավական ժամանակ այդպես գնում էին առվակի հակառակ կողմով, երբ կրկին կանգ առան՝ մի սև առարկա իրենց առաջը տեսնելով: \nՆրանցից մի քայլ առաջ նստած էր մի տեսակ սև մարմին, որի երկու աչքերը երկու ճրագների նման փայլում էին գիշերային խավարի մեջ: \nԱպուշ կտրած, լայն բացած աչքերով դիտում էր նա մեր փախստականներին, իսկ փախստականները՝ նրան:\n\nԱյս գիշեր, ինչպես երևում էր, շատ փորձանքների պիտի հանդիպեին մեր փախստականները: \nՄի վայրկյան Դավիթը նայեց այդ սև հրեշին, որ վիթխարի հասակ ուներ և ջրի ափին նստած լուռ նայում էր իրեն: \nԵրկայն նիզակը դրված էր այդ արաբ զինվորի կողքին, իսկ կեռ սուրը մեջքից էր կախած, բայց արաբ զինվորը ըստ երևույթին ոչ մի տրամադրություն չուներ զենքի դիմելու և ապուշի նման նայում էր իրեն:\n\nԴավթի և արաբ զինվորի հայացքները մթության մեջ հանդիպեցին իրար, և Դավթի մարմնով մի սառը դող անցավ: \nՆա մտածեց. «Եթե ես սրան չսպանեմ, սա ինձ կսպանի», հարմար վայրկյանից պետք է օգտվել, քանի որ ետ մնացած արաբ զինվորը, որ ջրի ափին նստած ոտքերն է լվանում, իրենց գիշերային վհուկներ կարծելով, երկյուղից, սառել, կարկամել է: \nՆա հանկարծ վրա ընկավ և մի վայրկյանում յուր սուրը խրեց արաբ զինվորի կուրծքը: \nՄի վայրկյան ևս և ամեն ինչ վերջացած էր:\n\nԴավիթը հանեց արաբի կեռ թուրը և վերցրեց մոտը դրած նիզակը ու տալով տղաներին, որոնք 18 — 19 տարեկան կլինեին, ասաց.\n— Առե՛ք, դուք անզեն եք, այս զենքով դրանք շատ հայի արյուն են թափել, այժմ իրենց զենքով իրենց արյունը պետք է թափենք: \nՊետք չէ մեր ժամանակներում առանց զենքի շրջել: \nԱնիծվածները հայի արյունը քամեցին:\n\nՏղաները իրենց ցավը մոռացան և առնելով զենքերը՝ առաջ անցան կրկին վեր:\n\n— Բայց ո՞ւր ես տանում մեզ, մենք մոտենում ենք արդեն բերդի պարիսպներին, — ասաց Ավոն:\n\n— Ուր եմ տանո՞ւմ: \nՄի՞թե կարծում եք Յուսուֆի բանակը:\n\n— Ո՛չ, տերը մի արասցե: \nԵթե մենք մոտենանք պարսպին, մեզ թշնամու տեղ կարող են դնել և կոտորել:\n\n— Մի՛ վախենաք, դրա ճարն էլ գիտեմ, վաղը առավոտ մենք Կապույտ բերդում կլինենք և այնտեղից կկռվենք Յուսուֆի դեմ: \nԳագիկ իշխանը մտածում էր, որ ես հայոց թագավորի դեմ կկռվեմ, բայց շատ սխալվեց: \nԴավթի երակների մեջ չի հոսում դավաճանության կեղտոտ արյունը. նա յուր արյունը կդնի օրինական թագավորի համար: \n— Եվ մի այնպիսի ոգևորությամբ կեցցե աղաղակեց, որ երկու տղաների սիրտը տրոփեց` երկյուղ կրելով, որ մոտերքում մարդիկ կլինեն և իրենց վրա հարձակում կգործեն:\n\nԴավիթն արքայորդու` Աշոտ Երկաթի ծառաներից էր, որին Յուսուֆը գերի տանելով և նրա հասակն ու լայնապինդ թիկունքը տեսնելով, հանձնել էր Գագիկ իշխանին, որը յուր զինվորների շարքն էր անցկացրել խոստանալով շատ բարիքներ տալ նրան, եթե մոռանա Սմբատ թագավորին և իրեն հավատարմությամբ ծառայի: \nԿապույտ բերդը պաշարելով, նա Դավթին յուր տիրոջ դեմ էր զինել, յուր օրինական թագավորի դեմ: \nԴավիթը ամեն կերպ աշխատում էր փախուստ տալ Գագիկ իշխանից, բայց հարմար ժամանակ չէր գտնում. իսկ այժմ, երբ կանգնած էին Կապույտ բերդի պարիսպների տակ, այդ հեշտ էր Դավթի համար: \nՆա ծանոթ էր Կապույտ բերդի ծակուծուկին և նրա համար բերդ մտնելը ամենահեշտ բանն էր:\n\nԵվ երեք փախստականներն, առաջ էին անցնում բարձրանալով վե՜ր, միշտ վե՜ր, ուր ցցված էր անհաղթելի Կապույտ բերդը, ուր նստած էր յուր նախկին տերը` այն տերը, որին կարոտել էր վաղուց:\n\nԱնցնում էին նրանք առաջ՝ քարերի վրա մագլցելով, թփերի ու մացառների միջով, որոնք պատառոտում էին նրանց հանդերձները և արյունոտում երեսները, բայց նրանց հոգը չէր: \nՔանի մոտենում էին պարիսպներին, այնքան Դավթի սիրտը ավելի արագ էր տրոփում, այնքան ավելի սկսում էր նա հուզվել ու շփոթվել: \nԻ՞նչ էր մտածում նա, որ Գագիկ իշխանի խոստումները թողած, ազատ կյանքը մի կողմ ձգած, գալիս էր պաշարվելու և կյանքը զոհելու յուր տիրոջ համար: \nՉէ՞ որ նա կարող էր կռվել Գագիկի զորքի հետ միասին, քաջություններ անել, բարիքներ վայելել և ապա հանգիստ, Գագիկից և Յուսուֆից բարիքներ ստանալով, պատերազմի դաշտից մի կողմ քաշվել և ապրել հանգիստ ու խաղաղ... \nԲայց արդարության և ազնվության դրոշակը, ինչպես արևի պայծառ ճառագայթ, ավելի վառ կերպով էր փայլում նրա մտքում, քան այն հանգիստ կյանքը, որ պիտի դավաճանությամբ ձեռք բերեր...\nՀոգնածությունից կանգ առավ Դավիթը մի սեպացած ժայռի տակ և նայեց ցած, ուր տարածվում էր Յուսուֆի բանակը, և դառը ժպտաց, ապա յուր ուշադրությունը դարձրեց դեպի հեռուն, այնտեղ ուր կորչում են լեռները իրար ետևում, և նրա սիրտը խիստ տրոփեց: \nՀեռվում, արևելյան հորիզոնի վրա, երևում էր մի տեսակ աղոտ լուսավորություն, որտեղից կամաց-կամաց բացվում էր արշալույսը... \nԻ՜նչ հրաշալի էր դա, խավարը նահանջում էր, լեռների գագաթները հետզհետե բացվում էին, կարճ ժամանակից հետո պիտի դուրս գար արևը և ոսկեզօծեր լեռների կատարները ու Կապույտ բերդի անհաղթելի պարիսպների ժանիքները: \nՆա փեշով սրբեց յուր ճակատի քրտինքը, և նրանք ժայռից ժայռ մագլցելով՝ մտան խիտ մացառների մեջ: \nԺամանակը կարճ էր, հարկավոր էր շտապել, վաղ առավոտից Յուսուֆի հրոսակները, վայրենիների նման, կգրոհեն հինավուրց բերդի պարիսպների վրա:\n\nԶգուշությամբ անցնում էին մացառների միջով և իրենց հետքերը ծածկում, ոչնչացնում: \nԱպա կանգ առան հենց պարսպի տակ, ուր մի ժայռի կտոր դուրս էր ցցել յուր ահարկու ժանիքը: \nՄի վայրկյանում Դավիթը վեր մագլցեց ժայռի գլուխը և տղաներին էլ օգնեց բարձրանալու: \nԱյդ ժայռի վրայով սկսեցին առաջ գնալ, մինչև որ կրկին մտան մացառների մեջ: \nՆրանց ոտքերի տակ արդեն բացվում էր ահռելի անդունդը. մի փոքրիկ անզգուշություն և նրանք կգլորվեին անդունդ, որից կենդանի դուրս գալն անկարելի էր:\n\n— Վերջապե՛ս, — ասաց Դավիթը և փորսող տալով` մտավ մի անցքի մեջ, ուր հետևեցին և տղաները:\n\nՔառորդ ժամ մութ անցքի մեջ փորսող տալուց հետո նրանք կանգ առան և, չորս կողմը նայելով, տեսան հայկական զորքերին կազմ ու պատրաստ թշնամուն դիմավորելու:\n\n— Կեցցե՛ հայոց բանակը,— կանչեց նա և սուրը հանելով պատյանից` ճոճեց օդում:\n\nՆրանք արդեն Կապույտ բերդումն էին:\n\nԱյդ միջոցին բարձր լեռների կատարներն արդեն ոսկեզօծվել էին արևի անդրանիկ ճառագայթներով... \nԻսկ հեռվից արդեն լսվում էին թմբուկների ձայներ: \nՅուսուֆի զորքերը կամաց-կամաց մոտենում էին…\nԻնչպես մի սարսափելի փոթորիկ, որի առաջ ամեն ինչ դողում և տապալվում է, այնպես վրա վազեցին Յուսուֆի զինվորները Կապույտ բերդի պարիսպներին, կարծես նրան միանգամից կուլ տալու, ոչնչացնելու և երկրի երեսից ջնջելու համար... \nՍարսափելի գոռում-գոչյունով, անթիվ նետեր ձգելով դեպի պարիսպները նրանք ուզում էին մագլցել պարիսպների վրա և հիմնահատակ անել ամեն ինչ, կոտորել բոլորին, ով համարձակվում էր իրենց դեմ կանգնել, և այդպիսով հագուրդ տալ իրենց արյունածարավ սրտերին, երբ մեկը մյուսի ետևից, բերդականների նետերից վիրավորված, ընկնում էին գետին և մահվան տագնապի մեջ տոչորվում:\n\nԱրհամարհանքով նայում էին Սմբատ արքայի մի բուռ քաջերը դեպի այդ բազմությունը և սառնասրտությամբ թշնամյաց դիակները մեկը մյուսի վրա կիտում:\n\nԳոռում էր զայրացած Յուսուֆը, իր զորքերին խրախուսում, և նրա վայրենի աչքերից կատաղության կայծեր էին ցայտում, երբ տեսնում էր յուր գնդի նվազելը և դիակներից բլուրներ գոյանալը: \nՆա ուզում էր արյունլվա դիակները կոխկրտելով բերդը մտնել և բոլորին մաս-մաս կտրատել, բայց յուր կյանքը թանկ էր ծախում: \nԱյնտեղից սլանում էին հայկական գնդի մահաբեր նետերը և իրենց հունձն անում:\n\nԿատաղության փրփուրը բերանին նա գոռում էր յուր զինվորների վրա, խրախուսում նրանց, առաջ մղում, բայց ո՛չ մի բան չէր օգնում: \nՆրանց դիմաց անվեհեր կանգնած էր Կապույտ բերդը յուր ընտիր քաջերով, որոնց ոգևորում էր հայոց Սմբատ օրինական թագավորը:\n\nԵրբ տեսավ Յուսուֆը յուր զորքերի կոտորածը, երբ նկատեց բերդականների քաջությունը, հրաման տվեց յուր զորքին ետ նահանջել և ապա առաջ կոչելով Գագիկի հայկական գունդը, սկսեց խրախուսել նրանց.\n— Տեսնու՞մ եք ինչպես քաջ են հայերը, դուք էլ ցույց տվեք ձեր քաջությունը:\n\nՈւ հայկական գունդը նետաձգությամբ առաջ սլացավ դեպի բերդը, բայց բերդից արձակվող նետերը չխնայեցին և նրանց, որոնցից շատերն ընկան դաշտում, առանց բերդին մի փոքր անգամ վնաս տալու:\n\nԵրեկոյացավ: \nԱրևը արդեն իր վերջին հանգիստն էր առնում, երբ փողը հնչեց, և զինվորները ետ դարձան:\n\nԲայց Յուսուֆը կատաղած էր: \nՅուր զորքերի կոտորվելը նրան հուսահատութան մեջ էր գցել, այնինչ յուր նպատակը՝ Սմբատին բռնելը, չէր հաջողվում: \nԹանկագին օթոցի վրա նստած, թիկունքը տված բարձին, ձեռքի համրիչը գցելով, երբեմն էլ յուր նոսր մորուքը շփելով՝ մտածում էր նա: \nԿատաղության և վրեժխնդրության ալիքները մերթ ընդ մերթ անցնում էին նրա դեմքի վրայով: \nՍոսկալի էր նա այդ ժամանակ: \nՄանր, բայց կատաղությամբ լցված աչքերը կարծես ուզում էին դուրս ժայթքել ակնակապիճներից:\n\nԱյդ միջոցին վրան մտավ յուր ծառաներից մեկը և, խոնարհ գլուխ տալով նրան, կանգնեց վրանի դռան մոտ:\n\nՅուսուֆը գլուխը բարձրացրեց և նայեց նրան: \nԾառան չհամարձակվելով նայել Յուսուֆին, հայտնեց, որ Գագիկ Արծրունին ցանկանում է արժանանալ իր տեսության:\n\n— Թող գա այդ շունը, — հրամայեց Յուսուֆը և կրկին յուր համրիչը սկսեց պտտեցնել:\n\nԱյդ միջոցին ներս եկավ Գագիկ հայոց իշխանը, խոր գլուխ տվեց Յուսուֆին և ծունկ չոքելով նրա առաջ, համբուրեց նրա փեշի ծայրը, ապա ետ գնալով, ձեռները կրծքին դարսեց և կանգնեց դռան մոտ:\n\n— Այս ի՞նչ է, Գագի՛կ իշխան, քո գունդը ամենևին քաջություն ցույց չտվեց և Կապույտ բերդը գրավելու մեր առաջին արշավանքը անհաջող անցավ: \nԻ՞նչ խաղ է ուզում խաղալ Սմբատ թագավորը. մի՞թե նա կարծում է, որ ողջ ու առողջ կպրծնի իմ ձեռքից:\n\n— Թող չվշտացնե քո սիրտը այդ օրվա անհաջողությունը, մեծ է ալլահի զորությունը, և Սմբատը վաղ թե ուշ կհանձնվի քեզ: \nԱյսօր նրա քաջերը չէին պատերազմում, այլ Կապույտ բերդի պարիսպները, որոնք փլատակ կդառնան միմիայն քո ամենազոր զորության առաջ:\n\n— Այո, ես կկործանեմ այդ պարիսպները, որ մյուս անգամ պատսպարան չլինեն վախկոտ և թույլ հայերին: \nԻ՞նչ է կարծում Սմբատը: \nԵս երկաթե օղերով կշղթայեմ բերդը, և նա սովից անձնատուր կլինի ու իմ գթությունը կհայցի: \nԱյն ժամանակ վա՜յ հայոց թագավորին, որ համարձակվել է իմ դեմ ապստամբել: \nՔա՛ջդ իշխան, դու կարգադրիր զորքերիդ, որ կազմ ու պատրաստ լինեն միշտ հարձակումներով նեղելու Սմբատին, իսկ երբ նա կնկնի ձեռքս, այն ժամանակ մեծամեծ պարգևներ կնդունես ինձանից, և ես քեզ Հայաստանի տերը կդարձնեմ:\n\nԳագիկը խոր գլուխ տվեց, նորից ծունկ չոքեց, համբուրեց նրա փեշի ծայրը և դուրս եկավ վրանից:\n\nՏխուր ու տրտում հեռանում էր նա Յուսուֆի վրանից, և նրա միտքը ալեկոծվում էր: \nՆա մտածում էր յուր դրության մասին, թե ի՞նչ պիտի լինի ինքը, և թե ինչո՞վ պիտի վարձատրի իրեն Յուսուֆը յուր դավաճանության համար:\n\n— Չէ՜, Սմբատին փրկություն չկա, հասավ նրա վախճանը: \nԻ՞նչ պիտի անե նա միայնակ, առանց օգնականի, առանց զորքի և մինչև ե՞րբ պիտի փակված մնա Կապույտ բերդում: \nՈ՞վ կօգնե նրան, երբ նա սովից ստիպված հուսահատությամբ կորոշի անձնատուր լինել բռնակալ Յուսուֆին: \nՆախարարները հեռացել են նրանից, ամբողջ Այրարատը անտեր-անտիրական է, Յուսուֆի հրոսակները կրակ ու մոխիր են դարձնում ամեն ինչ, իսկ ես` ստոր դավաճանս, փոխանակ թագավորին պաշտպանելու, ինքս նրա դեմ եմ զինվել: \nԻ՞նչ պիտի տա փոխարենը Յուսուֆը: \nՈչի՛նչ: \nԵս համոզված եմ, որ նա վաղ թե ուշ ինձ էլ կշղթայի ամուր շղթաներով և ամենասոսկալի տանջանքներ տալով կսպանի: \nՉէ՛, պետք է շուտով ազատվել նրանից և դառնալ իմ աշխարհը, այդ է պահանջում իմ ապահովությունը...\nԵվ նա աննկատելի կերպով մտավ յուր բանակը, ուր մի վրանի առաջ նստած էին զինվորները ու կամացուկ խոսում էին:\n\n— Ո՞ւր է Դավիթը, մի՞թե նա սպանված է, — հարցնում էր մեկը:\n\n— Չէ՛, նա առավոտից չկար, ինչպես երևում է նա փախել է բանակից:\n\n— Շատ էլ լավ է արել: \nԻ՞նչ կվայելի մեզ հայոց թագավորի դեմ կռվել: \nՏեսա՞ր, թե որպիսի քաջությամբ էին կռվում նրանք և ինչպես կոտորեցին Յուսուֆի զինվորներին:\n\n— Արդարադատ աստվածը միշտ ճշմարտի կողմը կլինի, բայց տեսա՞ր, Թեո՛ս, երբ մեր գունդը առաջ գնաց, նրանք պակասեցրին իրենց նետերի արձակումը, կարծես մեզ խնայում էին:\n\n— Հա՛, ես լսեցի ինչպես մեկը գոռում էր պարսպից փախեք, թե չէ ձեզ էլ կկոտորենք, և նա ահագին պարսաքարը ձեռքին կարծես խնայում էր ձգելու: \nԵս նայեցի նրան, հեռվից այդ զինվորը շատ նման էր մեր զինակից Դավթին, կարծես հենց նա լիներ:\n\nԱյդ միջոցին նկատեցին զինվորները Գագիկին և, լռելով իսկույն, ոտքի կանգնեցին: \nԳագիկը, որ մինչ այդ լուռ լսում էր նրանց, շարժվեց տեղից և ավելի հուսահատ դեպի իր վրանը գնաց:",
    "Բոլորեցին ամառն ու աշունը և եկավ ցուրտ ձմեռը, այնինչ դեռ պաշարված էր Կապույտ բերդը Յուսուֆի հրոսակներից:\n\nԱմեն անգամ, երբ հարձակում էին գործում, նրանք մեծ կորուստով էին ետ դառնում, և Յուսուֆը հուսահատված այնպիսի պինդ օղակով շղթայեց Կապույտ բերդը, որ ոչ մի մարդ չէր կարող անցնել այդ շղթայից, նա ցանկացավ սովով նեղել Սմբատին: \nԵվ հիրավի Սմբատի պաշարը հատել էր: \nՀուսահատված մտածում էր Սմբատը յուր դրության, յուր աշխարհի վրա և դառնորեն հառաչում: \nՆա տեսնում էր քրիստոնեից կոտորածը, նա տեսնում էր յուր քաջերի արիությունն ու վեհանձնությունը, որոնք սովից հալածված՝ դեռ առյուծների քաջություն էին ցույց տալիս, և նրա սիրտը կսկծում էր: \nԽորին վիշտը կեղեքում էր բարեպաշտ թագավորի սիրտը, և դառն մտատանջությունները մաշում էին նրան: \nՆա զգում էր, որ Յուսուֆը միայն յուր արյանն էր կարոտ, այնինչ այստեղ զուր թափվում էր հայոց արյունը, և զուր, բոլորովին զուր հալումաշ էին լինում յուր քաջերը, որոնք իրենց արյան վերջին կաթիլը կդնեին թագավորի համար:\n\nՍմբատը արդեն վճռել էր անձնատուր լինել Յուսուֆին խնայելով յուր քաջերի և քրիստոնյաների արյունը, երբ նրան ներկայացավ Դավիթ զինվորը:\n\n— Ես պատրաստ եմ, տե՛ր արքա, ճեղքել թշնամյաց բանակը և ուտեստ հասցնել բերդին:\n\nՍմբատը վեր բարձրացրեց յուր հուսահատությամբ լի աչքերը և նայեց Դավթին. մի տեսակ ժպիտ երևաց նրա դալկացած դեմքին, որը և՛ ուրախություն էր նշանակում, և՛ տխրություն:\n\n— Գնա, որդի՛ս, դու մխիթարեցիր ինձ:\n\nԵվ Դավիթը, խոր գլուխ տալով, հեռացավ արքայից, որի աչքերի մեջ այժմ փայլատակում էին ուրախության արցունքներ:\n\nՁմեռային մի մութ գիշեր էր: \nԳորշ ամպերը ծածկել էին երկինքը, և խորին խավարը տիրում էր ամեն տեղ: \nԿապույտ բերդի շրջակայքը ծածկված էր թանձր ձյունով, ուր ամեն ինչ մեռած էր, և կենդանության ո՛չ մի նշույլ չէր երևում: \nՄիայն երբեմն պարսպի շուրջը փչում էր ցուրտ քամին և սուլելով անցնում հեռո՜ւ, հեռո՜ւ: \nԱյդ միջոցին տասնհինգ մարդ դուրս գալով բերդի դռներից՝ զգուշությամբ սկսեցին առաջ անցնել: \nՆրանք ամենքն էլ զինված էին նիզակներով, վահաններով ու սրերով:\n\nՑուրտ քամին սուլելով շոյեց և յուր դաժան սառնությամբ համբուրեց նրանց, բայց նրանք, բանի տեղ չդնելով այն, լուռ առաջ էին անցնում: \nԽմբի առջևից գնում էր մի մարդ՝ բարձրահասակ և վիթխարի տեսքով, որ ամենայն զգուշությամբ աջ ու ձախ էր նայում: \nՀեռվից հանկարծ ճրագների նման փայլուն կետեր երևացին, որոնք հետզհետե մոտենում էին: \nԱռաջնորդը վաղուց նկատել էր այդ, բայց լուռ էր, այնինչ ընկերներից մեկն ասաց.\n— Դավի՛թ, տեսնու՞մ ես հեռվում ճրագների փայլփլմունքը, դրանք մեզ վրա են գալիս:\n\n— Հա՜, գիտեմ, վաղուց եմ նկատել, բայց ցավում եմ, որ մեր առաջին արշավանքը Յուսուֆի զինվորների վրա լինելու փոխարեն` գայլերի վրա է լինելու:\n\nԱյդ միջոցին գայլերի խումբը, թվով տասը-տասներկու հատ, յուր ոռնոցով շրջապատեց նրանց:\n\n— Տղե՛րք, այդպես չի լինի, հանաք անելու ժամանակ չէ, սրանց պետք է վերջ տալ,— ասաց Դավիթը և հրամայեց հարձակվել գայլերի վրա: \nՄի վայրկյանում գայլերի հետքն էլ չմնաց...\nԱպա առաջ անցան: \nՀեռվում երևաց Կապույտ բերդի մոտակա գյուղերից մեկը: \nԱյս բերդի բոլոր մերձավոր գյուղերում տեղավորված էր Յուսուֆի զորքը:\n\nԵրբ մոտեցան գյուղին, Դավիթը հրամայեց յուր ընկերներին թաքնվել թփի տակ, իսկ ինքը միայնակ մտավ գյուղը լրտեսելու:\n\nԶգուշությամբ նա առաջ անցավ և ապա կանգ առավ մի դռան առաջ, որտեղից լսվում էին երգի և ուրախության ձայներ: \nԿատվի ճարպկությամբ նա մագլցեց ցանկապատը և մտավ բակը ու ապա նայելով դռան ճեղքից, տեսավ զինվորներ, որոնցից մի քանիսը կրակի շուրջը նստած խորովում էին մի ոչխար, իսկ մյուսները՝ կրակից հեռու, փափուկ բարձերի վրա նստած ծափ էին տալիս և խաղացնում մի քանի կիսամերկ կանանց: \nՎայրենի կիրքը փայլում էր նրանց դեմքերին, այնինչ խեղճ կանայք հոգնածությունից հազիվ շարժում էին իրենց ոտքերը:\n\n\n\n\n\n\nԴավիթը սոսկաց. նրա մազերը փշաքաղվեցին, և նա ձեռքը տանելով դեպի սուրը, ուզեցավ աքացի տալ դռանը և ներս մտնել, բայց խոհեմությամբ զսպեց իրեն: \nՆա համրեց զինվորներին, որոնց թիվը քսանևհինգ երևաց իրեն, իսկ կանայք և հարսները՝ վեց հոգի:\nՀայ հարսներ էին դրանք…\nԶգուշությամբ ետ քաշվեց Դավիթը և հասնելով յուր ընկերներին, պատմեց տեսարանը ու նրանք երկուսի բաժանվելով՝ մի խումբը կանգ առավ դռների մոտ, իսկ մյուս խումբը ուժգին աքացի տվեց սենյակի դռանը և ահագին աղմուկ հանելով՝ հանկարծակի վրա ընկավ արաբ զինվորների վրա և սկսեցին սրերով նրանց մեկը մյուսի ետևից կոտորել, և երբ վերջացրին կոտորածը, Դավիթը կանչեց.\n— Փա՛ռք Աստծո, հետքն էլ չմնաց, այստեղ բավականին պաշար կա, որը շուտով պետք է տեղափոխել բերդը:\n\nԵվ նրանք որքան հնարավոր էր, վերցնելով պաշարը, քաշվեցին բերդը:\n\nՓոքրիկ արշավանքներն էլ ոչինչ չտվեցին բերդականներին, և Սմբատը հուսահատված անձնատուր եղավ Յուսուֆին՝ խոսք առնելով նրանից, որ յուր և բերդականների կյանքը կխնայի:\n\nՅուսուֆը խոստացավ, և Կապույտ բերդը մի տարի պաշարում կրելուց հետո հանձնվեց Յուսուֆին: \nՍակայն Յուսուֆը դրժեց յուր խոսքը և կարճ ժամանակից հետո Սմբատին շղթայեց, իսկ բերդականներից շատերին գերի տարավ: \nԳերի չմնաց միմիայն Դավիթը յուր մի քանի ընկերներով, որ հայոց թագավորին կորցնելուց հետո քաշվեց լեռները և օրավուր սպասում էր արաբաց ժանտախտին՝ քաջ Աշոտ Երկաթին...",
    "Հինգ ձիավոր իրենց երեսները դեպի Վասպուրական դարձրած՝ սրարշավ առաջ էին գնում: \nՔափ ու քրտինքի մեջ կորած էին նրանց ձիերը, երևում էր, որ նրանք հեռու տեղից Էին գալիս և ոչ մի տեղ դադար չէին տվել ձիերին, որոնք մտրակների հարվածներից ստիպված հազիվ-հազ փոխում էին իրենց ոտքերը: \nՁիավորները նկատում էին այդ, բայց կրկին անհամբերությամբ քշում էին ձիերը: \nՁիավորներից երկուսը գնում էին կողք-կողքի, իսկ երեքը մի փոքր հեռավորությամբ հետևում էին նրանց՝ թթված ու տխուր դեմքով. դրանք առաջ գնացող երկու հայ նախարարների ծառաներն էին, որոնք երկար ճանապարհորդությունից հոգնած` ոչ մի խոսք չէին արտասանում: \nԼուռ էին նույնպես իշխանները, երկու եղբայր Գագիկ և Գուրգեն Արծրունիք, որոնք Յուսուֆից խուսափելով փախչում էին իրենց աշխարհը՝ Վասպուրական: \nՈչ միայն չկարողացավ դավաճանության ամոթը տանել, այլև կտրեց Գագիկը Յուսուֆից օգնություն և բարիքներ ստանալու հույսը և յուր անձը շտապով կամեցավ ազատել այն բռնակալից, որի ձեռքով վաղ թե ուշ ինքն էլ պիտի մահանար հայոց մյուս իշխանների նման: \nՆրանք գոնե պատվով էին մեռնում, սրերը ձեռքներին նահատակվում, առանց իրենց տոհմին ու անունին արատ դնելու, իսկ ինքը ի՞նչ էր անում…\tդավաճանության և ստոր մատնության կնիքը դնում էր յուր վրա: \nՀարկավոր էր ուրի՛շ միջոցների դիմել, ուրի՛շ ճանապարհ ընտրել յուր նպատակին հասնելու համար, և նա Յուսուֆից հույսը կտրած, նրա որոգայթներից վախեցած, յուր եղբայր Գուրգենի հետ միասին արագությամբ փախուստ էր տալիս Վասպուրական... \nԱյնտեղ պետք է բույն դնել, կենտրոնանալ և այնտեղից դավադրություններ լարել հայ իշխանների, հայոց թագավորի դեմ և յուր սեփական ուժով հարթել ճանապարհը...\nԲայց քանի դեռ չէր մտել յուր երկրի սահմանները, նա դեռ երկյուղ էր կրում Յուսուֆից...\nԳագիկի գլխում այդ միջոցին սարսափելի փոթորիկ էր, որը տակնուվրա էր անում նրա մտածմունքները: \nՀանկարծ նրա գլխի մեջ, վիթխարի լեռան նման, կանգ էր առնում մի միտք, որ սարսռեցնում էր մարմինը և փշաքաղում մազերը, նրա աչքերը դուրս էին գալիս, երեսը կարմրատակում էր, ատամները կրճտացնում, իսկ երբ կորչում էր այդ միտքը, նրա ողջ գանգը բռնում էր մի ուրիշ միտք, որ այնպես քաղցր, այնպես դուրալի ազդեցություն էր գործում իր վրա, նրա ջղերը հանդարտվում էին, մահվան դողն անցնում էր, բարկության և սարսափի ներկը անհայտանում երեսից և դեմքին երևում էր մի տեսակ դառն, հեգնական ժպիտ...\nՈւմ դեմ էր այդ դառն ժպիտը, հայտնի չէր, միայն թե այդ մտածելիս նրա հոգին ցնծում էր, և նա ավելի էր շտապում շուտ հասնել Վասպուրական:\n\nՈչինչ նրան չէր տանջում, ո՛չ քաղցը, ո՛չ հոգնածությունը, նա ամենևին չէր էլ մտածում յուր եղբոր և ձիերի վրա, որոնք բավական տարածություն ետ էին մնացել, իսկ ինքը միայնակ առաջ էր անցել... \nԵրեկոյացել էր արդեն. մութը հետզհետե սկսում էր պատել ամեն տեղ, երբ Գագիկը մտավ մի նեղ ձոր, ուր, քարերի վրա թռչկոտելով, վազում էր լեռնային վճիտ առվակը: \nԳագիկի ձին տեսնելով ջուրը՝ կանգ առավ, խեղճ նժույգը ծարավ էր և սոված, նա ուզեց գոնե յուր ծարավը հագեցնել, և ինչքան էլ որ Գագիկը քաշեց ձիու սանձը, որքան էլ մտրակեց նրան, տեղից չշարժվեց: \nԱյդ ժամանակ Գագիկը ետ նայեց և յուր ձիավորներին փնտրեց, բայց նրանցից ոչ մեկը չկար: \nՆա ինչ-որ բան մրթմրթաց քթի տակ և իջավ ձիուց: \nՆա քաշեց ձին մի կողմ և սկսեց շոյել նրա ճակատը, բայց հոգնած երիվարը ուշք չէր դարձնում նրա շոյանքին և ագահությամբ պրճոտում էր թարմ խոտը:\n\n— Խե՜ղճ ձիս, դու սովե՞լ ես: \nԻրավունք ունիս այս թարմ խոտը վայելելու, մինչև որ մոտակա գյուղից քեզ համար գարի բերեն: \nԵս էլ եմ սոված, վնաս չկա, պետք է համբերել, ամեն նեղություն տանել, — ասում էր Գագիկը՝ յուր, ձիու հետ խոսելով և սպասելով յուր եղբորն ու ծառաներին, որոնք դեռ չկային, ինչպես երևում է շատ էին ետ մնացել:\n\n— Է՜ ... ի՞նչ եղան անպիտանները և ինչո՞ւ նրանք այսչափ ետ մնացին, ի՞նչ պատահեց նրանց հետ: \nԳուրգենն էլ չկա, այնինչ հետզհետե մութը պատում է և հարկավոր է վաղօրոք գյուղ հասնել, հանգստացնել մեր ձիերին:\n\nՓոքր ժամանակից հետո նրան հասան և մնացած ձիավորները:\n\n— Մենք մեռանք, իշխա՛ն, — ասաց Գուրգենը, — մեր ձիերի մեջ էլ ուժ չի մնացել, մի քանի քայլ անցնելուց հետո նրանք կընկնեն և էլ վեր չեն կենա:\n\n— Հա՛, բավական տարածություն անցանք, մենք արդեն մոտենում ենք մեր երկրի սահմաններին, մի քանի քայլ և ահա առջևի թմբի տակ հայոց գյուղ կա, այդտեղ գիշերս կմնանք, լավ ընթրիք կանենք և վաղ առավոտ կրկին ճանապարհ կընկնենք:\n\n— Սովը սպանում է, ամբողջ օր է նշխարք չենք դրել բերաններս:\n\n— Դե՛հ, քայլեցեք գնանք, ժամանակ մի՛ կորցնեք, — ասաց Գագիկը, և ամեն մարդ, իջնելով ձիուց, սանձը ձեռքն առավ ու սկսեց ոտքով քայլել: \nԵվ երբ բարձրացան ձորից, նրանց երևաց մի գյուղ, որ ավելի ավերակի էր նման, քան բնակավայրի:\n\nԵրբ մտան գյուղը, մութը արդեն խտացել էր, և գիշերը յուր սևաթույր թևերը տարածել էր ամեն տեղ:\n\nԱմայությունն ու մեռելությունը տիրում էր ամբողջ գյուղին, կարծես ո՛չ մի կենդանի արարած չկար այստեղ, և կարծես հենց նոր էր մահաբեր փոթորիկն անցել այդ վայրի վրայով և ամեն ինչ խորտակելով, ոչնչացնելով մահացրել էր նրա բնակիչներին... \nԵրբ մեր ձիավորները գյուղ մտան, սառն ամայության դողը պատեց նրանց, և նրանք չիմացան, թե ինչ անեն և որ ավերակի դռանը իջնեն: \nՈ՛չ մի կենդանի շունչ չդիմավորեց նրանց:\n\nԱնցան ավերակ և ամայի մի քանի տների մոտով, և հեռվում նրանց երևաց ճրագի աղոտ մի լույս: \nԱնմիջապես դեպի լույսը դիմեցին: \nԳագիկը առաջինը ներս մտավ, ուր կանթեղի աղոտ լուսավորության տակ, հին չուլի վրա նստած էր մի ծերունի: \nՆա այնքան խորասուզված էր յուր մտքերի մեջ, որ չնկատեց անգամ Գագիկի ներս մտնելը:\n\n— Բարի երեկո, հայրի՛կ, — ասաց Գագիկը խրոխտ ձայնով:\n\nԾերունին սթափվեց և իր մեռելային անշարժ աչքերը դարձնելով դեպի Գագիկը՝ տեսավ յուր առջև կանգնած զինված մի մարդ, որն ըստ երևույթին վատ տպավորություն թողեց նրա վրա: \nՆա բարձրացրեց ձեռնափայտը, որի վրա հենված էր, և կարծես ուզում էր խփել Գագիկին, բայց դողդոջուն ու թուլացած ձեռքերը չպահեցին փայտը և այն ընկավ գետին, իսկ ինքը անշարժ ու սարսափահար աչքերով նայում էր Գագիկին և երկյուղից դողում: \nԽե՜ղճ ծերուկ, նա դողում էր յուր կյանքի համար, այն թշվառ կյանքի, որի ողորմելի մնացորդները մնացել էին նրա մաշված ու դալկացած մարմնի մեջ...\nԳագիկը հասկացավ նրան:\n\n— Մի՛ վախենա, ծերո՛ւկ, մենք թշնամիներ չենք:\n\nԾերուկը, թշնամի բառը լսելով, ավելի կուչ եկավ և ետ ետ գնալով կանգ առավ անկյունում, որտեղից յուր անշարժ հայացքով կրկին նայում էր Գագիկին և նրա ուղեկիցներին, որոնք նոր էին ներս եկել:\n\n— Մ՛ի վախիր, ծերո՛ւկ, մենք քեզ վնաս չենք տա, մենք միայն օթևան ենք ուզում, — կրկնեց Գագիկը՝ մոտենալով ծերուկին:\n\nԲայց ծերուկն, ըստ երևույթին, ոչինչ չէր հասկանում և ոչ մի պատասխան չէր տալիս:\n\nԵրբ Գագիկը տեսավ, որ նրա բերանից ոչ մի բառ դուրս չի գալիս, դարձավ դեպի յուր ձիավորները.\n— Ձիերը մի տեղ տեղավորեցեք և աշխատեցեք նրանց համար կեր գտնել, իսկ մենք կմնանք այս գիշեր այստեղ: \nԻնչպես երևում է ծերուկը երկյուղից սարսափահար է եղել և մեզ էլ թշնամիների տեղ է դնում, բայց մենք շուտով սրա լեզուն կբանանք:\n\nԾառան ձիերը կապեց, իսկ զինվորներն սկսեցին գյուղի մեջ պտտել ձիերի համար գարի կամ հարդ գտնելու, երկար որոնելուց հետո փլատակ ախոռի տակից հանեցին մի փոքր գարի ու հարդ, և ապա վերադառնալով բաց արին իրենց խուրջինները, ուր ամեն տեսակ պաշարեղեն ու գինի կար:\n\nԳագիկն ու Գուրգենը ագահաբար վրա ընկան պաշարին ու գինուն, իսկ ծերուկը ապուշի նման դեռ նայում էր նրանց՝ չհամարձակվելով տեղից շարժվել:\n\n— Հարկավոր է գրավել ծերուկին և հարցուփորձ անել, — ասաց Գուրգենը:\n\n— Անպատճառ պետք է իմանալ, թե ի՞նչ է պատահել այս գյուղի հետ, որը մի քանի ամիս առաջ այնքան շեն էր, — պատասխանեց Գագիկը և գավաթը գինի լցնելով՝ դիմեց ծերուկին:\n\n— Ծերո՛ւկ, ա՛ռ մի բաժակ գինի խմիր, սա քեզ կզորացնի և քո փակ լեզուն կբանա:\n\nԳինին տեսնելով՝ ծերուկի աչքերի մեջ մի փայլ երևաց, որը շատ շուտով հանգավ, ըստ երևույթին, նա կասկածում էր հյուրերի վրա, բայց երբ Գագիկը զոռով նրան բերեց իր մոտ նստեցրեց, նա խմեց գինին, որը ցնցեց նրա ջղերը:\n\n— Հը՜, ի՞նչ է, դո՞ւր եկավ, լա՞վն էր, ա՛ռ էլի խմիր, — ասաց Գագիկը դարձյալ գինու գավաթը մեկնելով նրան: \nԾերունին նորից դատարկեց և հետզհետե նրա լեզուն բացվեց, որից Գագիկն իմացավ, որ մի շաբաթ առաջ Յուսուֆի հրոսակները ներս խուժելով գյուղ, ավերակ էին դարձրել այն, իսկ բնակիչներից շատերին գերի էին տարել և շատերին էլ կոտորել: \nԳյուղում մնացել էր միայն ինքը, այդ ծերուկը, որպես գյուղի միակ կենդանի վկան...\nԾերունին սկսեց մանրամասնություններ պատմել, այնինչ Գագիկն ու Գուրգենը հոգնածությունը չտանելով, տեղն ու տեղը մեկնվել էին և թունդ խռմփացնում էին:\n\nԱրշալույսը բացվելուն պես հինգ ձիավորները կրկին շարունակեցին ճանապարհը՝ թողնելով ծերունուն նույն անշարժ դրության մեջ, ինչպես առաջ...\nԿապույտ բերդի հանձնվելուց հետո մի տարի էլ անցավ: \nԿրկին կանաչեցին դաշտերն ու ձորերը, կրկին կենդանություն ստացավ բնությունը, լսվեց թռչունների անուշ ճռվողյունը, մեղմացավ օդը, հալվեցին ձյունն ու սառույցը, և առվակները ուրախ քչքչոցով վազեցին առաջ: \nԲայց ի՞նչ վիճակի մեջ էր Հայաստանը: \nՅուսուֆը, Սմբատին մի տարի Դվինի մութ ու խոնավ բանտում պահելուց հետո, դուրս եկավ Դվինից յուր հրոսակներով և կանգ առավ Երնջակի2 բերդի պարիսպների տակ՝ չորս կողմը սփռելով ամայություն ու կոտորած:\n\nԳարնանային արևը ուրախ ժպտում էր, այնինչ Յուսուֆի վրանի առաջ, ճիշտ Երնջակի մեջ պաշարված կտրիճ հայերի ներկայությամբ հետևյալ տեսարանն էր կատարվում: \nՄի խումբ զինվորների, դահիճների և Յուսուֆի իշխանների առաջ կանգնած էր մի մարդ՝ դժգույն և մեռելային դեմքով: \nԳլխաբաց և ոտաբոբիկ, պատառոտուն, հին, մաշված շորերը հազիվ էին ծածկում նրա մերկ մարմինը, իսկ տեղ-տեղ բաց մնացած մարմինը կապտած և ուռած էր: \nԳլխի երկար մազերը ալիքաձև ոլորված էին, իսկ թավ մորուքը անկարգ ծածկում էր նրա դեմքը: \nՀասակը բարձր էր և վիթխարի, այնինչ նիհարությունն այն աստիճանի էր հասել, որ կարելի էր նրան կմախքի տեղ դնել, եթե չլինեին երկու փայլուն աչքերը, որ լցված էին անհուն երանությամբ: \nՈ՞վ էր նա, որի հաղթանդամ մարմինը ավերել էին տաժանելի վիշտն ու անտանելի հոգսերը և անփոփոխ թողել միմիայն աչքերը, որոնք փայլում էին այնպես սիրուն, այնպես անվրդով, որ կարծես մարմնական բոլոր վշտերն ու հոգսերը, դառն կսկիծը և թշնամիների արհամարհանքը կապ չունեն իր հետ...\nԻ՞նչ աչքեր էին դրանք, որոնք տեսնում էին թշնամիների նախատինքը, նրանց ծաղրուծանակը և այնպես անվրդով, այնպես անխռով ու հանգիստ տանում էին ամեն ինչ՝ արհամարհելով այն, ինչ որ աշխարհային էր ու անցավոր:\n\nՅուսուֆի կալանավորներից էր այդ մարդը, որին նա ուզում էր չարաչար տանջանքներով սպանել ի տես այն համառ հայ պաշարվածների, որոնցից չկարողանալով վրեժ առնել յուր բարկությունը ուզում էր թափել այդ մեկի վրա, որն անզեն ու անմռունչ կանգնած էր յուր առջև և բոլոր տանջանքները տանում էր գերմարդկային դիմացկունությամբ:\n\nՀայոց թագավոր Սմբատն էր այդ նահատակը... \nԴահիճները մեկ-մեկ մոտենում էին նրան, դնում գլխին մի հին, կոտրատված կասկարա, թքում երեսին և, ծաղրելով, ծունկ չոքում նրա առաջ ու կանչում.\n— Ողջո՜ւյն քեզ, հայո՛ց թագավոր:\n\nԱպա երկաթե գավազաններով և խարազաններով խփում էին նրան, որից հետո կապտած մարմնից դուրս էր ցայտում արյունը և կաթիլ-կաթիլ ընկնում հողին: \nՀողը կուլ էր տալիս արյան կաթիլները իբրև սուրբ ավանդ Սմբատ արքայից: \nՆահատակվողը լուռ էր ու անմռունչ, հառաչանքի և ո՛չ մի ձայն չէր լսվում նրա կրծքից, և սոսկալի հարվածներից առաջացած ցավից չէր ցնցվում նրա դեմքի ո՛չ մի մկանը:\n\nՏեսնում էին դա թշնամիները և տանջանք տանջանքի վրա ավելացնում, որպեսզի նա ուրանա Լուսավորչի հավատը և ընդունի Իսլամի կրոնը: \nԲայց անհուն տոկունությամբ նա տանում էր ամեն տանջանք:\n\nՆրանցից մեկը, առնելով թագավորի թաշկինակը, կոխեց նրա բերանը և ապա, վերցնելով ճիպոտներից մեկը, սկսեց նրանով թաշկինակը կոխել երանելու որկորը, որպեսզի կտրվի նրա շունչը, բայց Սմբատ թագավորը դեռ շնչում էր ծանր ու մահամերձ և յուր մտքում աղոթք մրմնջում: \nԴրանով էլ չբավականանալով՝ նրա վզով անցկացրին գելարանը3, ծանր բեռը դրին գլխին և տասը դահիճներ սկսեցին նրան ինչպես մի քար շարժել աջ ու ձախ: \nԱ՛յդ էլ արին, բայց նա դեռ շնչում էր, դեռ ապրում էր, կյանքի թելը դեռ չէր կտրվել և տանջանքների րոպեն դեռ չէր անցել:\n\nՏեսան թշնամիները, որ կենդանության նշույլ կա նրա մեջ, գազանային վրեժխնդրությամբ լցված, շիկացած երկաթով սկսեցին ավելացնել նրա տանջանքները...4:\n\nԽեղդող ճենճահոտը տարածվում էր ամեն կողմ, թանձրը ծխի գոլորշիները դուրս էին ժայթքում Սմբատի մարմնի այն տեղերից, ուր դիպչում էր շիկացած երկաթը...\nՎերջին անգամ բացեց Սմբատ թագավորը յուր աստվածային լույսով լցված աչքերը, վերջին մնաս բարովն ասաց հայրենիքին և վերջին շունչը պիտի փչեր, երբ դահիճը կտրեց նրա գլուխը...\nԲարկության փրփուրը բերանին Յուսուֆը հրամայեց նրա դիակը Դվին տանել և ի նախատինք քրիստոնյաների՝ խաչել Քրիստոսի նման... \nԱնկուշտ գազանը նրա արյունից չէր կշտացել, դիակն էլ էր ուզում անպատվել:",
    "Կես գիշեր էր...\nԵրկրի վրա տիրում էր խորին խավարը: \nՈ՛չ մի շշուկ, ո՛չ մի ձայն չէր խանգարում մեռելային լռությունը, երբ հեռվից Դվին5 տանող ճանապարհին երևացին երկու ձիավոր:\n\nՆետի արագությամբ նրանք սլանում էին դեպի Դվին, ուր նստած էր Յուսուֆը: \nՍառը գիշերային քամին փռփռացնում էր նրանց փեշերը, և ձիերի ոտքերի տակից բարձրանում էր թանձր փոշի: \nԳիշերային խավարի մեջ երկու վիթխարի հսկաների էին նմանվում նրանք, որ արշավելով դեպի Դվին, կարծես ուզում էին մի ակնթարթում ոչնչացնել, լափել ու հիմնահատակ անել այն:\n\nՎիթխարի հասակ ուներ ձիավորներից մեկը, որ մյուսից մի քանի քայլ առաջ էր սլանում. լայն թիկունքը, հաստ ու հուժկու բազուկները մի ամբողջ բանակ կարող էին ոչնչացնել: \nԹավ, սև մորուքը պատել էր նրա դեմքը, իսկ հրացայտ աչքերը փայլում էին գիշերային խավարի մեջ, ինչպես երկու հրաբուխներ: \nԲարկության ու վրեժխնդրության կատաղի կրակով էին լցված այդ աչքերը, որոնք նայողին հալեցնում էին ինչպես մոմ:\n\nԱհագին սուրը կախված էր նրա մեջքից, իսկ ծանր սաղավարտը փայլում էր գլխին` գիշերային խավարի մեջ: \nՊակաս չէր մարմնի կազմվածքով և մյուս ձիավորը, բայց նա չէր կարող յուր ուժով համեմատվել առաջինի հետ: \nՆա էլ սուր ուներ և ձեռքի երկայն նիզակով անդադար խփում էր ձիուն, որպեսզի ետ չմնա առաջին ձիավորից` յուր տիրոջից: \nԿարճ ժամանակ անց նրանք մոտեցան Դվին քաղաքին, ուր նույնպես տիրում էր մեռելային անշարժությունը: \nՀեռվում երևում Էին Յուսուֆի պալատը և հայոց կաթողիկոսարանը: \nՆրանք մոտեցան Դվինին: \nԱյդ ժամանակ մի քանի շուն սկսեցին հաչել ձիավորների վրա, որոնք, մի փոքր էլ առաջ գնալով, իջան ձիերից և նրանց դեպի ձորը տանելով` կապեցին այնտեղ, իսկ իրենք մտան քաղաք:\n\n— Դու լա՞վ ես հիշում տեղը, — հարցրեց առաջին ձիավորը մեզ ծանոթ Դավթին, երբ նրանք մտան լուռ փողոցները:\n\n— Ինչպես ցերեկվա լույսը, — պատասխանեց Դավիթը:\n\n— Իսկ համոզվա՞ծ ես, որ լույսն ամեն գիշեր իջնում էր նրա խաչված տեղը:\n\n— Տե՛ր, ես ինքս աչքովս եմ տեսել: \nԻնչպե՞ս կարելի է չհավատալ:\n\n— Դեհ, ուրեմն առաջ քայլիր և ցույց տուր տեղը:\n\nԴավիթն առաջ անցավ, մի քանի լուռ փողոցներ անցնելուց հետո նրանք կանգ առան հայոց կաթողիկոսարանի առաջ, մի հրապարակի վրա:\n\n— Ահա այստեղ էր խաչված հայոց թագավոր Սմբատը, այստեղ Էին անարգում նրա դիակը այդ անօրենները:\n\n— Լավ ընտրություն է. ճիշտ հայոց կաթողիկոսարանի դիմաց,— ասաց Դավթի տերը և խոր հոգոց հանեց:\n\n— Իսկ ու՞ր է լույսը6, ինչո՞ւ նա չկա:\n\n— Կլինի, գուցե դեռ վաղ է. երկնքից լույսն իջնում է, առհասարակ, կես գիշերից անց:\n\n— Լա՛վ, ուրեմն, սպասենք:\n\nԲայց տես, տե՛ր իմ, ահա լույսն իջնում է երկնքից, տեսնում ես, ճիշտ մեր գլխին մի տեսակ աղոտ լուսավորություն է երևում, չի անցնի կարճ Ժամանակ և դու կտեսնես հրաշքը, — ասաց Դավիթը և նայեց վեր, դեպի աստեղազարդ երկինքը, ուր, հիրավի, իրենց գլխավերևում, այնտեղ, ուր բևեռել էր Յուսուֆը Սմբատին, երևում էր մի աղոտ լույս, որ հետզհետե ընդարձակվում և պսակի կերպարանք էր ստանում:\n\nԴավթի տերը ծունկի չոքեց և ձեռքերը կրծքին դրեց, անթարթ աչքերով սկսեց նայել լույսին, նրա սիրտը սկսեց դողալ, այն սիրտը, որ չէր դողա, եթե Յուսուֆի ամբողջ բանակը յուր վրա գար:\n\nՊսակը հետզհետե իջնում էր ցած, գալարվում, թռիչքներ անում վերև ու ներքև և կրկին կանգ առնում:\n\nՀանկարծ Դավթի տերը, այն հաղթանդամ հսկան, սարսռեց, նրա մարմնով անցավ մի այնպիսի դող, որ քիչ մնաց արյունը սառեցներ երակներում և ցնդեր ուղեղը:\n\nՆա տեսավ յուր առաջ հայոց Սմբատ թագավորին, որ յուր գունատ և դալկացած աչքերով նայում էր նրան:\n\nԱղաչանքի և աղերսանքի հայացք էր այդ, որ ուղղված էր դեպի իշխանը, որն ապուշ կտրած նայում էր նրան:\n\nԱյդ դալկացած և աղերսող աչքերում կարծես թաքնված լիներ վրեժխնդրության և ատելության սարսափելի բոցը, որ դեպի հուր ու մոխիր էր քաջալերում:\n\nԱյդ բոցը հալում էր իշխանին, նրա դեմքի մկանները ցնցվում էին, երեսին պատում էր մեռելային գունատություն, այնինչ նա յուր աչքերով կլանում էր Սմբատ արքայի ստվերի յուրաքանչյուր շարժումը, դեմքի ամեն մի գիծը, աչքերի թափանցող հայացքը, որ վիշտ և զարհուրանք էր պարունակում յուր մեջ...\nՍտվերի հոգեկան այդ բուռն զգացմունքը շատ խորն էր թափանցում իշխանի սիրտը և այնտեղ յուր ավերմունքն անում, յուր խոր, անջնջելի հետքերը թողնում: \nՍոսկալի էին այդ հետքերը, զարհուրելի նրա ավերմունքը:\n\nԵռուն կյանքով լի, անհաղթելի ուժի տեր մարդու մարմնով կարծես բյուրավոր մրջյուններ էին վազում, որոնք փշաքաղում էին նրա մարմինը: \nՆա հետզհետե, կարծես, սառչում էր, դադարում էր կենդանության շարժումը, գիտակցությունը լռում էր, և դառնում որպես կենդանի արձան: \nԻ՞նչ դրության մեջ էր նրա հոգին, ո՞ւր և որտե՞ղ էր սավառնում՝ հայտնի չէր. միայն նա տանջվում էր, այդ երևում էր նրա դժգույն, մեռելային դեմքից, ուր շարվել էին արտասուքի խոշոր, բայց սառն կաթիլներ... \nԱշխարհը գոյություն չուներ նրա համար, և ինքը յուր ամբողջ էությամբ ամփոփված էր ստվերի աչքերի մեջ, այդ րոպեին դա էր նրա աշխարհը, որ մեծ էր, քան տիեզերքը, ահարկու և սոսկալի, քան դժոխքը: \nՆա հասկանում էր այդ աշխարհը, ճանաչում էր նրա հոգեկան վիշտը և սարսռում... \nՆայեց նա ստվերին, նայեց և հանկարծ խուլ, գերեզմանային ձայնով ասաց.\n— Երդվում եմ, հա՛յր, որ ոչ մի բարբարոս չթողնեմ Հայաստանում և քո վրեժը տասնապատիկ առնեմ Յուսուֆի հրոսակներից:\n\nԱյդ միջոցին ստվերը ժպտաց, ուրախացավ, մի տեսակ անհուն երանություն անցավ նրա գունատ դեմքով. ապա երերաց, ցնցվեց, հետզհետե նոսրացավ, լուծվեց օդի մեջ և պսակի հետ չքացավ...\nՏիրեց կրկին խորին խավարը:\n\nՎեր կացավ իշխանը և վրեժխնդրությամբ լի աչքերը չորս կողմ դարձնելով` մի այնպիսի մռնչյուն արձակեց, որ սար ու ձոր դողացին:\n\nԱյդ ժամանակ Դավիթը մոտեցավ նրան և ասաց.\n— Տե՛ր իմ, հինգ թե վեց հոգի Յուսուֆի զինվորներից գալիս են դեպի մեզ: \nԵթե մեզ ճանաչեն, կռիվն անխուսափելի է:\n\n— Թո՛ղ գան: \nԱյդ շներին բոլորին էլ պետք է կոտորել:\n\n— Բայց, տե՛ր իմ, նրանք կարող են աղմուկ հանել...\nՎեց հոգուց բաղկացած խումբը մոտեցավ նրանց: \nԵվ Դավթի տերը հանկարծակի մեկին այնպիսի աքացի տվեց, որ նա դիպչելով ընկերոջը, նրան էլ գետին գլորեց: \nՄյուսները այդ նկատելով, սրերը մերկացրին:\n\nՀսկան ժպտաց և, աներկյուղ մոտենալով, երկուսին բռունցքով այնպիսի հարված տվեց, որ նրանց սրերը երեք գազ ու կես այն կողմ շպրտվեցին, իսկ իրենք անշունչ վայր ընկան ընկերների մոտ:\n\nԽմբից մի հոգու գլուխը Դավիթն էր կտրում, իսկ մեկը սարսափից փախուստ էր ուզում տալ, երբ հսկան, բռնելով նրան, տապալեց գետին և ապա հուպ տալով որկորին՝ գոռաց խրոխտաձայն.\n— Անհավատ շուն, քեզ կենդանի եմ թողնում, որ լուր տանես Յուսուֆին, թե Աշոտ Երկաթ շահնշահը` Սմբատի անդրանիկը, սուրբ վրեժխնդրության ոգով զինված, պիտի հալածե Յուսուֆին և նրա հրոսակներին: \nԿարճ ժամանակ չի անցնի, և դրանց հետքը չի մնա Հայաստանում:\n\nԱյդ ժամանակ զինվորը Աշոտի մատների ճնշումից խռխռացնում էր և խեղդվելու մոտ էր:\n\n— Հը՜, սատկու՞մ ես: \nՈ՞ւր գնաց ձեր քաջությունը, որ մի մատի ուժին էլ չեք դիմանում, — ասաց Աշոտը՝ Սմբատ նահատակի որդին, և մի աքացի տալով նրան, դիմեց Դավթին.\n— Դե՜հ, Ժամանակն է գնալու, շուտով արշալույսը կբացվի, հասավ վրեժխնդրության ժամը, անօրենների հետքն անգամ չպետք է թողնել, — ասաց նա: \nԵվ ապա, հեծնելով ձիերը, նրանք երեսները շուռ տվին դեպի Բագրեվանդ և գիշերային մթության մեջ սլացան առաջ...",
    "Այժմ մի փոքր կանգ առնենք և տեսնենք, թե ինչ դրության մեջ էր Հայաստանը Սմբատ արքայի նահատակվելուց հետո և ու՞ր էր Աշոտ Երկաթը:\n\nԱրաբաց տիրապետության ժամանակ Հայաստանի մեջ գտնվում էին բազմաթիվ մեծ և փոքր իշխանական ցեղեր, որոնցից չորսը ձգտում էին առաջնակարգ դեր խաղալ Հայաստանի մեջ: \nԱյդ մեծ իշխանական ցեղերն էին` Արծրունիք, Սյունիք, Մամիկոնյանք և Բագրատունիք: \nՍրանցից առաջին երկուսը արդեն վաղուց ձգտում էին հայոց թագավորության հասնելուն, բայց իրենց ներելի և աններելի միջոցներով գործն ավելի փչացրին ու իրենց ցանկացած նպատակին չհասան: \nՄամիկոնյանք, թեև նոր եկած նախարարություն էին կազմում, նպատակ ունեին լոկ ազգին ծառայել ամենից վեր դասելով ազգության շահերը, քան թե ձգտումը դեպի թագավորությունը, և այդ է պատճառը, որ սրանք թեև ընդհանուր սպարապետի պաշտոններ էին կատարում և ուժը իրենց ձեռքին էր, բայց չօգտվեցին այդ ուժից, և հետզհետե, իններորդ դարի կեսին, կտրվեց նրանց շառավիղը Գրիգոր Մամիկոնյանի մահվամբ:\n\nԲագրատունյանց տոհմը, որ հանդես եկավ Պարթևաց օրով և թագադիր ասպետության պաշտոնն ուներ, հետզհետե առաջնակարգ դեր էր կատարում հայոց մեջ: \nՍրանց միջից դուրս եկան քաջ և իմաստուն զորավարներ, որոնք Բագրատունյաց անունը փառավորեցին, իսկ իններորդ դարի վերջերին արդեն հաջողվեց թագավորի տիտղոս առնել (885 թ.):\n\nՀայոց բնավորության համեմատ, հենց որ Բագրատունիք ձեռք բերին թագավորական տիտղոսը, մյուս նախարարներն էլ` թե՛ մեծ, թե՛ փոքր սկսեցին գլուխ բարձրացնել և ձգտել անկախության:\n\nԱրծրունիք առաջինն եղան, որ Գագիկ Արծրունու ջանքերով ձեռք բերին անկախություն և կազմեցին Վասպուրականի մեջ իրենց տերությունը (908թ.): \nԴրանից վաթսուն տարի հետո քայքայվեց նաև Բագրատունյաց տերությունը, որ գտնվում էր Այրարատյան երկրում: \nԵվ Բագրատունիք Վանանդ երկրում կազմեցին առանձին թագավորություն՝ Կարս մայրաքաղաքով, այնինչ այդ ժամանակաշրջանում քայքայվեց նաև Վասպուրականի թագավորությունը, որից առաջացան Ռշտունյաց և Անձևացյաց անկախ տերությունները և ապա հետզհետե Սյունյաց, Բագրատունյաց, Կյուրիկյան (Լոռվա մեջ) թագավորությունները և բազմաթիվ մանրմունր իշխանություններ, որոնցից ամեն մեկը ուզում էր անկախ լինել: \nԱնմիաբանության և խռովության ոգին բուռն կերպով տիրում էր հայերի մեջ: \nՀույներր և արաբները դրա որմները ցանել էին հայերի մեջ, որ այդպես առատ հունձ էր տալիս՝ քայքայելով իրենց ուժերը և մեկ իշխանին մյուսի դեմ հարուցանելով...\nԲագրատունյաց առաջին թագավորը եղավ Աշոտ Ա., որի մահվանից հետո թագավորական գահը բարձրացավ Սմբատը, որը երեք որդի ուներ՝ Աշոտ, Մուշեղ և Աբաս: \nՍմբատի գլխավոր ջանքը եղավ անկախ մանր տերությունները միացնել իրար, բայց այդ չհաջողվեց նրան, որովհետև չարանենգ Յուսուֆը, կասկածելով Սմբատի հավատարմության վրա և նրա ուժեղանալու վախենալով, հետամուտ է լինում նրան բռնելու, բայց Սմբատը յուր որդիներով դիմադրում է Յուսուֆին: \nՍմբատի անդրանիկ որդի Աշոտը և մյուս որդի Մուշեղը Նիգ գավառում ճակատամարտում են Յուսուֆի զինվորների դեմ, ուր հաղթվելով Մուշեղը գերի է ընկնում և տարվելով Դվին՝ մահացու դեղով սպանվում է և ապա թաղվում Բագարանում7:\n\nԱյնուհետև Կապույտ բերդում Սմբատ արքայի անձնատուր լինելուց հետո, նրա երկու որդիները, Աշոտն ու Աբասը, փախչում են Հայաստանից Յուսուֆի վրեժխնդրությունից վախենալով, որոնցից առաջինը գնում է Կոնստանդնուպոլիս Հունաց Լևոն կայսեր մոտ, իսկ երկրորդը՝ Վրաստան և փեսայանում վրաց թագավորին8:\n\nԱշոտը, որ յուր քաջապինդ արիության համար Երկաթ մականունն ստացավ, որ յուր մատներով կարողանում էր երկաթը ոլորել և զարմացնել բոլորին, յուր հոր մահից հետո Լևոն կայսեր հրամանով վերադառնում է Հայաստան, անվանում իրեն շահնշահ, այսինքն՝ թագավորաց թագավոր, և հալածում արաբներին9:\n\nԱհա այս դրության մեջ էր Հայաստանը, երբ երևաց Աշոտ Երկաթը:",
    "Բագրևանդ10 գավառում, այնտեղ, ուր սկիզբ է առնում Եփրատի մի վտակը և ուր Գրիգոր Լուսավորիչը մկրտեց Տրդատ թագավորին և հայերին, Նպատ լեռան լանջին բարձրանում էր մի մենաստան, որ իններորդ դարի վերջում ծաղկած և փարթամ դրության մեջ էր: \nԱյդ մենաստանը, որի մեջ քառասունից ավելի կրոնավորներ էին գտնվում, կրում էր սուրբ Գրիգոր անունը, ուր հասնելով՝ ամեն մի ճանապարհորդ կանգ էր առնում և հայկական սովորության համեմատ ընդունում էր վանականների լիառատ հյուրընկալությունը:\n\nԴեռ շատ հին դարերում, երբ հայերի մեջ չէր մտել քրիստոնեությունը, երբ պաշտում էին նրանք չաստվածներին, այդ մենաստանը կրկին գոյություն ուներ և ծառայում էր իբրև հյուրընկալության կենտրոն, միայն թե այն ժամանակ չէր կրում այդ անունը, այլ կոչվում էր Բագավան, Բագնաց ավան և կամ Դից ավան: \nԲագավանը այդ ժամանակ մեծ դեր էր կատարում հայոց մեջ: \nԱյդտեղ էին գտնվում քրմապետ Մաժանի և նրա եղբոր Տիգրանի գերեզմանները, ուր գտնվում էր նաև Վանատրի հյուրընկալության և ամանորաբեր նոր պտղոց չաստծու բագինը: \nԱյդ բագինը, Խորենացու ասելով, շինել էր վերջին Տիգրան թագավորը, որ յուր քրմապետ եղբոր՝ Մաժանի գերեզմանի վրա հրամայեց բագին շինել, որ դրանց մատուցած զոհերից օգտվեն ամեն ճանապարհորդ ու հյուր, և ապա Վաղարշ թագավորը նավասարդի առաջին օրը աշխարհախումբ տոն կարգեց այդ բագնին: \nԱնցավ ժամանակ, քրիստոնեությունը մուտք գործեց Հայաստան և սուրբ Գրիգոր Լուսավորիչը, վերցնելով այդ կուռքը, դրա տեղ Քրիստոսի հաղթական խաչը տնկեց, բերելով այդտեղ սրբույն Հովհաննու և Աթանագինեի նշխարները:\n\nԲայց որովհետև նավասարդի առաջին օրը մեծ հանդեսով տոնվում էր այդ տոնը և միևնույն ժամանակ տոնվում էր նոր պտուղների, բերրիության տոնը, այդ պատճառով, նույն այդ օրը, Գրիգոր Լուսավորիչը նշանակեց սուրբ Հովհաննու Մկրտչի և Քրիստոսի վկայի՝ Աթանագինեի տոն. այդպիսով հետզհետե մոռացության մատնվեցին հին կռապաշտական տոնախմբությունները, և նրանք տեղի տվեցին քրիստոնեական տոներին:\n\nԱյդ իսկ մենաստանում11, ինչպես ասացինք, իններորդ դարի վերջերին, ապրում էին քառասնից ավելի վանական, իսկ տասներորդ դարի սկզբներին հազիվ մնացել էին մի քանիսը, և նա զրկվել էր յուր զարդարանքներից, ոսկուց և արծաթից:\n\nՅուսուֆի հրոսակները, մտնելով Բագրևանդա գավառը, ամեն ինչ տակնուվրա էին արել, չխնայելով անգամ այդ մենաստանը, ուր ամեն ինչ հափշտակելով, սրի էին անցկացրել քառասունից ավելի վանականներ, իսկ մնացածներին՝ փախուստի մատնել: \nՍակայն վանականներից մեկը, վերադառնալով վանք, ամայի պատերի մեջ շարունակում էր յուր թշվառ գոյությունը` ամեն րոպե մահվան սպասելով այն արաբ իշխանից, որը նստած էր Բագավանում և չորս կողմ մահ էր սփռում:\n\nԾերունի վանականն էր այդ մենաստանի վանահայրը, քանի՜-քանի՜ թշվառություններ անցել էին նրա գլխով, քանի՜-քանի՜ փորձանքների էր հանդիպել նա, բայց նրա հոգու մեջ այնպիսի խոր վիշտ չէր ընկել, ինչպես հիմա: \nԵրբ նայում էր վանքի մերկ, զարդարանքներից զուրկ պատերին, երբ մտնում էր վանքի ամայի ու դատարկ ամբարներն և մառանները, նրա սիրտը քաղվում էր, աչքերից ընկնում էին արտասուքի կաթիլներ:\n\nՄարտիրոս էր այդ ծերունի վանահոր անունը, որ յուր ընկերակիցների կոտորածից հետո, դեռ մի քանի ամիս չկար ինչ վերադարձել էր վանքը յուր մի քանի ծառաներով:\n\nԵրեկոյան դեմ էր: \nԱրևը նոր էր հանգիստ առնում Սուկավ կամ Ջրաբաշխ լեռների կատարներին, երբ Մարտիրոսը լուռ շրջում էր վանքի գավթում և երբեմն նայում հորիզոնին, ուր մայր էր մտնում արևը` յուր ետևից թողնելով կարմրածիրանագույն շերտեր... \nԾառաներից երկուսն էլ մտախոհ նստած էին մի քարի վրա և ինչ-որ խոսում Էին:\n\n\n\n\n\n\n— Տղե՛րք, — դարձավ նրանց վանահայրը, — դռները պինդ փակեցեք և ոչ ոքի այլևս ներս չթողնեք, արևը արդեն մայր մտավ և շուտով խավարը կտիրի:\n\n— Պարսպի բոլոր դռները պինդ փակված են, հա՛յր սուրբ, — ասաց ծառաներից մեկը` ոտքի կանգնելով:\n\n— Իսկ նիգերն ամրացվա՞ծ են:\n\n— Այո՛, այնքան ամուր են, որ եթե ինքը` Յուսուֆն էլ յուր բանակով այստեղ գա, կրկին չի կարող ներս մտնել,— հեգնելով ասաց ծառան:\n\n— Հը՜մ, Յուսուֆը... հա՜, եթե հիմա գա, ի՞նչ պիտի տանի. ամեն բան տարավ, բոլորին կոտորեց, էլ ինչու՞ համար է գալիս, ի՞նչին են պետք վանքի սառը քարերը, — մռմռաց ինքն իրեն վանահայրը և սկսեց կրկին տերողորմյան ձգել:\n\nԱյդ միջոցին լսվեց վանքի պարիսպների դռան բախյունը. Ինչ-որ մեկը բախում էր դուռը ուժգին և շտապ հարվածներով:\n\nԾառաները ոտքի կանգնեցին և երկյուղից սկսեցին իրար երեսի նայել, իսկ վանահայրը, տեղից ելնելով դադարեցրեց տերողորմյայի համրելը և շփոթված դեպի դուռը նայեց:\n\n— Ո՞վ պիտի լինի, որ այդպես շտապ-շտապ ծեծում է դուռը, — մտածեց նա: \nԵվ նրա մտքովն անցավ Բագավան գյուղի արաբաց իշխանն ու յուր հրոսակները: \nԽեղճ վարդապետի մարմնով սառը դող անցավ, երբ մտաբերեց նրանց առաջին արշավանքը և վանքի ավերմունքը:\n\nՈվ էլ որ լինի, լավ բանի համար չի լինի եկած, բայց և այնպես պետք է իմանալ և ընդունել: \nԻ՞նչից պետք է վախենալ, քանի որ ոչինչ չկա վանքում կողոպտելու, իսկ յուր կյանքի վերջին մնացորդները իրեն այլևս պետք չեն:\n\n— Տղե՛րք, գնացեք տեսեք ո՞վ է և ի՞նչ է ուզում, բայց առանց իմ հրամանի դուռը չբանաք:\n\nԾառաները վազեցին դեպի դուռը, որը քիչ էր մնում ջարդուփշուր լիներ: \nԻնչպես երևում էր, այցելուն շտապ գործ ուներ կամ համբերություն ամենևին չուներ:\n\nՇփոթված վանահայրը դեռ կանգնած էր տեղում, երբ ծառաներից մեկը դառնալով հայտնեց.\n— Հա՛յր սուրբ, վիթխարի տեսքով մի գյուղացի է, ստիպում է դուռը բանալ, նա կարևոր գործ ունի քեզ հետ:\n\n— Միայնա՞կ է նա:\n\n— Այո , միայնակ, ուրիշ ոչ ոքի չտեսանք հետը:\n\n— Բայց լավ դիտեցի՞ք շուրջը:\n\n— Այո՛, չորս կողմ լռություն է տիրում, և նա միայնակ ծեծում է դուռը: \nԵթե չբանաք, ասում է, դուռը կկոտրեմ:\n\n— Զենք ունի՞, — հարցրեց վանահայրը:\n\n— Ոչ մի զենք չտեսանք վրան, բայց այնպիսի ուժեղ բազուկներ ունի, որ հազար զենք արժեն:\n\n— Լա՜վ, ներս թողեք, բայց դռները իսկույն փակեցեք և դուք էլ զգույշ մնացեք: \nՈ՞վ գիտե՝ ի՞նչ մարդ է, թշնամի՞ է, թե բարեկամ: \nՄեր ժամանակներում ամեն բանի վրա պետք է կասկածել, ամեն բանից պետք է վախենալ, — ասաց վանահայրը ինքն իրեն և լուռ նայեց դեպի դուռը, որը ճռճռալով բացվեց, և մի հաղթանդամ մարդ՝ գյուղական հագուստով, երկար փայտը ձեռքին ներս մտավ և ուղղակի դեպի հայր սուրբը գալով՝ խոնարհ գլուխ տվեց նրան:\n\nՄարտիրոս հայրը յուր փոքրիկ, բայց փայլուն աչքերը դեպի նա սևեռելով` ոտքից գլուխ զննեց նրան և, ըստ երեվույթին, լավ տպավորություն ստանալով, մեղմ ձայնով հարցրեց.\n— Ի՞նչ կկամենայիր, որդյա՛կ, որ այս ժամին վանքի դուռն ես ծեծում, երբ ոչ ոքի այլևս չենք ընդունում:\n\n— Քո օրհնությունը, Մարտիրոս հայր, — ասաց գյուղացին և մոտենալով` աջն ուզեց համբուրել:\n\nՎանահայրը աջը տվեց նրան և հարցրեց.\n— Դու որտեղի՞ց գիտես իմ անունը:\n\n— Բարի մարդկանց անունը միշտ ամենքը կիմանան, բայց ես առանձին գործ ունեմ քեզ հետ, հա՛յր սուրբ: \nՀրամայիր ծառաներիդ հեռանալ կամ մտնենք խուցդ:\n\n— Գնանք, որդյա՛կ, — ասաց վանահայրը, առաջնորդելով նրան դեպի յուր խուցը: \nԵվ երբ նրանք միայնակ մնացին, այցելուն սկսեց յուր հարցուփորձը:\n\n— Հա՛յր սուրբ, դու լավ տեղեկություն կունենաս Բագավանից, թե այնտեղ որքան արաբաց զորք կա և ի՞նչ դրության մեջ են:\n\nՀայր սուրբը աչքերը չռեց, երբ լսեց այդ հարցը:\n\n— Ի՞նչ հարկավոր է քեզ, որդի՛ , անօրեններն այնքան շատ են, որ համրել չի կարելի:\n\n— Ինչքան էլ շատ լինեն, մոտավոր թիվը քեզ հայտնի կլինի, որովհետև նրանք քեզանից մոտիկ են և քո ծառաները միշտ երթևեկություն ունեն գյուղի հետ:\n\n— Ի՞նչ ասեմ, մոտ հինգ հազարի չափ կլինեն, որոնց կեսը նստում է Բագավանում, կեսը` Վաղարշակերտում:\n\n— Հը՜մ... հինգ հազար... երկու հազար և հինգ հայո՞ւր…\tէ ... հոգ չէ, — ինքն իրեն մռմռաց այցելուն:\n\n— Ի՞նչ է որ...\n— Ոչի՛նչ, փոքր ժամանակից հետո դրանց հետքն էլ չի լինի Բագավանում:\n\n— Ի՜նչպես, — ասաց վանահայրը և դողդողուն ձեռքերով բռնեց այցելուի ձեռքը, — դու ուզում ես միայնակ նրանց հետ կռի՞վ տալ, կոտորե՞լ նրանց:\n\n— Չէ՛ ես չէ, այլ Աշոտ Երկաթ շահնշահը:\n\nՄի սարսուռ անցավ ծերունու մարմնով, երբ լսեց Աշոտ Երկաթի անունը, և նրա աչքերում փայլեց ուրախություն:\n\n— Իսկ դու ո՞վ ես, որ նրանից տեղեկություն ունես: \nՈ՛ւր է նա, նահատակ Սմբատի որդին:\n\n— Ես ո՞վ եմ, ես նրա զինվոր Դավիթն եմ, որ առաջուց եկել եմ հայտնելու քեզ, որ այս երեկո պատրաստ լինես նրա վեց հարյուր քաջերին ընդունելու, որովհետև մի փոքր ժամանակ այստեղ հանգստանալուց հետո գիշերս պիտի հարձակում գործենք Բագավանի վրա, ուր վաղը առավոտյան էլ ոչ մի արաբ զինվոր չի մնա: \nԴե՜հ, հա՛յր սուրբ, ծառաներիդ հրամայիր, որ իրենց խուցը մտնեն քնելու, իսկ դռան բանալիները ինձ հանձնեն: \nԺամանակ չպետք է կորցնել, ես դուրս կերթամ շրջակայքը աչքի անցկացնելու և կարճ ժամանակից հետո կրկին կգամ, — ասաց Դավիթը և, վեր կենալով տեղից, դուրս եկավ խցից:\n\nՇվարած վանահայրը չգիտեր երա՞զ է, թե իրողություն, բայց և այնպես հրամայեց բանալիները հանձնել Դավթին և պատրաստություն տեսնել դիմավորելու Աշոտ Երկաթին:",
    "Դավիթը, վանքի բանալիները գրպանը դնելով, կամաց սկսեց կանաչով պատած բլրից ցած իջնել դեպի ձորը: \nՀուսահատ և տրտում էր նրա դեմքը: \nԱյն մարդը, որ այնպես աներկյուղ էր դեպի մահը, այն մարդը, որ յուր կյանքը դրել էր արդարության և վեհանձնության համար, նա, որ արհամարհեց Գագիկ Արծրունու դափնիները յուր տիրոջ մոտ գտնված փշի փոխարեն, այժմ սաստիկ հուսահատված էր և տխուր: \nՄի տեսակ ծանր միտք, մի տեսակ անորոշ ճնշում տակնուվրա էր անում նրա սիրտը և խռովում հոգին: \nԻ՞նչը կրծեց նրա սիրտը, ի՞նչը վրդովեց հոգին, երբ առաջին անգամ ոտք դրեց Բագրևանդ գավառը, այնինչ մինչև այդտեղ ոտք դնելը նրա հոգու մեջ տիրում էր լի հույսը դեպի ապագան... իսկ հիմա, երբ նա աչքի անցրեց այդ գավառը, ամեն ինչ ոչնչացավ, ամեն հույս ջարդուփշուր եղավ...\nՆա իջավ բլրից, մտավ ձորը, նոր բլուր բարձրացավ և կրկին նոր ձոր մտավ, կանգ առավ այնտեղ և խոր ախ քաշեց, որից կարծես նրա թոքերը պատառոտվեցին և այդ արի մարդու աչքերում երևացին արցունքներ... \nՆա նայեց յուր ոտքերի տակ, ուր փռվում էին մի խումբ քարակույտեր, որոնք ցույց էին տալիս, թե դրանք ավերակ գյուղի հետքեր են, որտեղից ահռելի փոթորիկն անցնելով ամեն ինչ քանդել, ոչնչացրել էր` քարը-քարին չթողնելով... \nՁորի վերևում երևում Էին միայն մի քանի խաղողի որթեր, որ բախտի բերմամբ ազատ մնալով փոթորկի մահաբեր շնչից, նոր Էին ծաղկել, արձակելով թարմ, քնքուշ տերևներ...\nԲայց ու՞ր են դրա բնակիչները, ի՞նչ եղան, աշխարհի ո՞ր կողմը ցրվեցին, կենդանի՞ են, թե մեռած, — ահա հարցեր, որոնք պտտվում էին Դավթի գլխում, բայց ոչ մի պատասխան չէին ստանում:\n\nԴավիթն առաջ անցավ և կանգ առավ մի կիսավեր խրճիթի առաջ և երկար, երկար նայեց այդ գետնի մեջ տարածված, կիսաքանդ խրճիթին: \nՆա ճանաչում էր այդ տունը, քանի-քանի անգամ սրտատրոփ մոտեցել էր այդ տանը և վայելել ուրախ ու երջանիկ ժամեր: \nՀիմա էլ եկավ վայելելու վաղուց սպասած ուրախ այդ ժամը, բայց ի՞նչ տեսավ... \nԱյդ տան մեջ առաջ հնչում էր ուրախ խոսակցություն, եռում էր կյանքը, իսկ հիմա տիրում էր մեռելություն ու անշարժություն: \nԱռաջ նրան դիմավորում էին յուր նշանածի՝ Աստղիկի փափուկ բազուկները, նրա ուրախ ժպիտը, իսկ այժմ անմռունչ և սառը քարերը, որոնք մահվան չափ սարսուռ էին բերում Դավթին...\nՀինգ երկար և ձիգ տարիներ էին, որ չէր տեսել Աստղիկին, հինգ ամբողջ տարիներ, որ փափագում էր տեսնել նրան, և այժմ, երբ մոտ էր այդ րոպեն վայելելու, երբ սրտատրոփ վազում էր դեպի գյուղ գրկելու յուր նազելիին և ավետելու Աշոտ Երկաթի երևալը, — ամեն ինչ ոչնչանում էր և խորտակվում... \nԻ՞նչ այլանդակ փոփոխություն...\nՈ՜վ գիտե, այժմ մեռա՞ծ է Աստղիկը, թե կենդանի, և եթե կենդանի է` ո՞ւր է նա: \nՈ՞ր անօրեն իշխանի հարեմումն է նստած կամ ի՞նչ տաժանելի տանջանքներ է կրում մութ բանտի խոնավ հատակին: \nԱյդ մտքերը տանջում էին նրան, և անիծում էր յուր բախտը, որ գոնե մի կենդանի արարած չկա, որից տեղեկանա:\n\nՆա փեշով սրբեց արցունքները և լուռ քայլերն ուղղեց դեպի Բագավան գյուղը, ուր կար շարժում ու կենդանություն և ուր տեղավորվել էին Յուսուֆ իշխանն ու արաբաց մի գունդ:\n\nԱրդեն գիշեր էր: \nՆա դեռ շատ բան ուներ կատարելու մինչև Աշոտ Երկաթի վանք ժամանելը:\n\nՇուտով նա մտավ գյուղ և, անցնելով մի քանի փողոց, կանգ առավ մի տան առաջ, որտեղից լսվում էին թմբուկի և երգի ձայներ:\n\nԱյդ տունը արաբաց գնդի իշխանի տունն էր, որն ինչպես երևում էր, անձնատուր էր եղել ուրախության և կերուխումի: \nԱյդտեղ էին հավաքվել արաբաց բոլոր մեծամեծները և անհոգ ժամանակ էին անցկացնում: \nԴավիթն առաջ անցավ և այժմ սկսեց լրտեսել զորքերին, որոնք իրենց իշխանի օրինակին հետևելով նույնպես կերուխումի և անհոգության էին մատնված՝ ցրված լինելով զանազան տներում: \nԴավիթը դողաց, դրանից լավ հարձակում գործելու ժամանակ չէր լինի, պետք էր շտապել, հասնել վանք, սպասել Աշոտ Երկաթին: \nԵվ նա յուր ձեռնափայտը շարժելով` սկսեց շտապ քայլերով առաջ գնալ, երբ նրա առաջը կտրեց զինվորներից մեկը:\n\n— Ո՞ւր ես վազում, ա՛յ շուն, — ասաց նա` բռնելով նրա օձիքից:\n\nԴավիթը մեքենաբար ձեռքը դեպի սուրը տարավ, որ թաքնված էր յուր շորերի տակ, բայց իսկույն խելքը գլուխը ժողովեց, որ դրանով ամեն բան կփչացնի, ուստի դուրս պոկվելով զինվորի ձեռքից՝ ասաց.\n— Թո՛ղ ինձ, ձեր իշխանը ուղարկեց գառ բերելու, մի՛ բռնիր ինձ, թե չէ վատ օրի կհասնես:\n\n— Հա՜, եթե իշխանն է ղրկել, գնա՛, բայց մյուս անգամ այդպես մի՛ վազիր, թե չէ տեսնո՞ւմ ես այս կեռ սուրը, թափանդ վեր կածեմ:\n\n— Հեռացավ զինվորի մոտից` ուրախանալով, որ այդպես հեշտ պրծավ:\n\nՇուտով նա բարձրացավ վանքը և, նստելով դռների մոտ, սկսեց սպասել Աշոտ Երկաթին:\n\nՄի փոքր անց մթության մեջ նկատեց, որ վեց հարյուրի չափ զինվորներ զգուշությամբ մոտենում են վանքին:\n\nԱշոտ Երկաթը ճանաչեց Դավթին և, մոտենալով նրան կանչեց.\n— Դավի՛թ:\n\n— Այստեղ եմ, տե՛ր իմ:\n\n— Իսկ ամեն բան պատրա՞ստ է:\n\n— Պատրաստ է:\n\n— Իսկ Բագավան գնացի՞ր: \nԻ՞նչ կա, որքան զորք տեսար:\n\n— Զորքի թիվը երկու հազարից ավելի է և հարձակում գործելու ամենահարմար ժամանակը հիմա է, երբ նրանք անձնատուր են եղած կերուխումի և ոչ մի բանի վրա չեն մտածում:\n\n— Լա՜վ, մի քիչ կանգ առնենք այստեղ և իսկույն կարշավենք Բագավանի վրա:\n\nՆրանք ներս մտան պարիսպներից, և վանահայրը նկատելով Աշոտ Երկաթին և յուր եղբայր Աբասին՝ խաչ ու խաչվառով դուրս եկավ նրանց ընդառաջ, Աշոտ Երկաթը մտավ վանք, ծունկ չոքեց և ջերմ սրտով սկսեց աղոթել:\n\nՄարտիրոս վանահայրը պահպանիչ ասաց նրանց գլխին: \nՄի փոքր հանգստանալուց հետո կտրիճների այդ խումբը զգույշ քայլերով մոտեցավ Բագավան գյուղին:\n\nԺԱ\nՉքնաղ դեմքով նազելի կույսը տխուր ու տրտում կանգնած է սենյակի մեջտեղը և յուր արտասվախառն աչերով դարձրել է դեպի դուռը: \nԽորին թախիծը պատել է նրա սիրուն դեմքը: \nԻ՞նչ մեգ է, որ սքողել է նրա դեմքի ուրախ ժպիտը: \nԻ՞նչ ցավ, որ ստիպում է նրան արցունքներ թափել, վշտանալ, տխրել, ցավել ու տանջվել, երբ այդ հասակում պիտի միայն ժպտա և ուրախանա: \nՈ՞ր անգութ ձեռքը կաշկանդեց նրան այդ սենյակի մեջ, ուր ամբարված են թանկագին կերպասներն ու օթոցները, անգին զմրուխտներն ու ակները, ոսկին և արծաթը, բայց ուր չկա կապույտ երկինքը և ազատ, անուշ օդը... \nՕ՜հ, նեղ է, շատ նեղ է այնտեղ, ուր չի լսվում թռչունների անուշ ճռվողյունը, առվակի ուրախ քչքչոցը, քամու շնկշնկոցը, ամպի խաղն ու պարը... \nԵվ նազելի կույսը տխուր ու տրտում էր` բանտարկված լինելով Բագավանի արաբաց իշխան Ահմեդի սենյակներից մեկում, ուր շրջապատված էր աշխարհային ամեն տեսակ բարիքներով ու վայելչություններով, բայց որոնք մահու չափ տխրեցնում Էին կույսին:\n\nՆա հիշում էր իրենց գյուղը, որտեղից գերի էր վերցրել իրեն Ահմեդը, և խոր հառաչում: \nՆա մտաբերում էր յուր հորն ու մորը, փոքրիկ եղբորը և քույրիկին, և դառն արտասուքները խեղդում էին նրան... \nՆա հիշում էր փոքրիկ եղբոր ճիչն ու աղմուկը, մոր սրտնեղությունը, ապա գուրգուրանքը, և սիրտը տակնուվրա էր լինում: \nԱ՜խ, ինչպես այն քա՜ղցր էր, ինչպես անո՜ւշ, իսկ հիմա ինչպես տանջում են իրեն այս ոսկին ու արծաթը, թանկագին կերպասն ու օթոցը, որոնցով շրջապատել է իրեն Ահմեդը... \nԻնչպես դառն, սոսկալի և ատելի է այն շքեղությունը, որի վրա չի կպչում մարդու սիրտը, և ինչքան քաղցր է այն տանջանքն ու չարչարանքը, որ կրում է ինքը՝ չհանձնվելով իշխանի կրքին:\n\nԲայց կույսը դողում է, և ամեն մի փոքրիկ շշունջ լսելիս փշաքաղվում է նրա մարմինը: \nՆա սպասում է յուր դաժան տիրոջը, ահա ուր որ է ներս կգա և կսկսվի սոսկալի չարչարանքը... \nՐոպեներն անցնում են դանդաղ, ինչպես հավիտենականություն, աշխարհը պտտում է յուր անիվը, երկնքի աստղերը լուռ խոնարհվում են դեպի իրենց մուտքը, բայց դեռ Ահմեդը չկա: \nԻ՞նչ կա, ու՞ր է նա: \nԱ՞խ, երանի թե հավիտյան չգար, և շուտ բացվեր արշալույսը…\nԲայց չէ, հեռվում ճրագ է երևում, այնտեղից լսվում է տիրոջ խրոխտ ձայնը, այնտեղ է նա, որ անձնատուր է եղել կերուխումի, չի անցնի կարճ ժամանակ և նա դաժան տեսքով կկանգնի յուր առաջ: \nԱրդեն տեսնում է, թե ինչպես բացվում է այդ դուռը, և կույսը, նայելով նրա վայրենի դեմքին, մի ճիչ է արձակում ու փռվում հատակին...\nՄոտենում է Ահմեդը, պիղծ ձեռքերով գրկում կույսին, համբուրում նրա մարմարիոնի նման սպիտակ շրթունքները և ուշքի բերում նրան:\n\n— Զարթնի՛ր, նազելի՛ կույս, Եդեմի անմահ վարդ, — ասում է նա` ծունկ չոքած նրա ոտքերի տակ, և շփում է նրա երեսը մի ինչ-որ անուշահոտ ջրով:\n\nԿույսը բաց է անում աչքերը և նայում չորս կողմ, դեռ չի հասկանում, թե ինչ է կատարվում շուրջը, բայց երբ խելքը գլուխն է գալիս, սառը մահվան դողը պատում է մարմինը ու նա հայացքը լուռ իջեցնում է ցած:\n\n— Ի՛մ սիրելի, ի՛մ անուշ վարդ, սիրի՛ր ինձ և ապրիր ինձ հետ երջանիկ կյանքով, ես քեզ թագուհու նման կպահեմ, ադամանդներով կզարդարեմ ճակատդ, թանկագին բեհեզներ կհագցնեմ քեզ, — ասում է Ահմեդը` բռնելով կույսի ձեռքը, որը դողում է աշնան տերևի նման:\n\nԿույսը ձայն չի հանում և միայն խոր ախ է քաշում:\n\n— Թո՛ղ քո անօրեն հավատը և ընդունիր մեր ճշմարիտ կրոնը, այն ժամանակ մենք երջանիկ կլինենք, քան Բաղդադի ամիրան, և մեր երջանկությունը կօրհնե մեծ մարգարեն` Մահմեդը: \nՈ՜վ կույս, չոքել եմ քո առջև և խնդրում եմ քեզ, կատարի՛ր խնդիրս, ուրացիր քո պիղծ հավատը ու սիրիր ինձ...\n— Հեռացի՛ր ինձանից, պիղծը ձեր հավատն է, — ասում է կույսը, և աչքերը շանթեր են արձակում:\n\nԱհմեդը նայում է նրան, նայում է ու մտածում, նրա հոգու մեջ կռվում են կույսի գեղեցկությունը և յուր կիրքը. ինչպե՞ս կտաներ պիղծ գյավուրի այդ խոսքերը, եթե կաշկանդված չլիներ նրա գեղեցկությամբ: \nԵվ նա կրկին ու կրկին աղերսում է սիրել իրեն և ուրանալ հավատը, այնինչ կույսը ավելի ու ավելի ատելություն և արհամարհանք է ցույց տալիս:\n\nՀատնում է Ահմեդի համբերությունը և տեսնելով, որ աղերսանքն ու պաղատանքը չեն ազդում կամակոր աղջկա վրա, հանում է սուրը և շողացնելով այն կույսի հենց կրծքին, որտեղ արագ տրոփտրոփում է նրա կուսական անմեղ սիրտը, գոռում է.\n— Կամակո՛ր աղջիկ, մինչև ե՞րբ ինձ պիտի տանջես, մինչև ե՞րբ ինձ պիտի չարչարես, ասա՛, ուրանո՞ւմ ես հավատդ և սիրու՞մ ինձ, թե ուզում ես, որ այս սուրը մխվի կրծքիդ մեջ, և լերդ ու թոքդ դուրս թափվի…\nՏիրում է լռություն: \nԿույսը աղոթք է մրմնջում, իսկ Ահմեդը կատաղի աչքերով պատասխանի սպասում. այնինչ այդ նույն պահին դուրսը` փողոցում, վայնասուն ու աղմուկ է լսվում: \nԲայց Ահմեդը ոչինչ չի լսում: \nՍպասում է պատասխանի, որ կամ սուրը մխի նրա կուրծքը և կամ գգվի ու համբուրի նրան...\n— Լսո՞ւ մ ես` ինչ եմ ասում, պատասխանի՛ր, քո կյանքը քեզանից է կախված, ընտրիր երկուսից մեկը, կամ մահը, կամ անուշ կյանքը:\n\n— Մահն եմ ընտրում, անօրե՛ն գազան, շո՛ւն, վերջացրու տանջանքներս, էլ ինչո՞ւ ես ուշացնում, — գոռում է կույսը և առատ արցունքները գլորվում են աչքերից:\n\n— Բայց ես քեզ չեմ կարող սպանել, ով աննման հրեշտակ, — սուրը մի կողմ է քաշում Ահմեդը, ապա ուզում է գրկել նրա նազելի մեջքը: \nԲայց կույսը հրում է նրան ձեռքերով և դուրս պրծնում: \nԱհմեդը կատաղում է, բարկության փրփուրը պատում է բերանը, և կայծակի նման սուրն առնելով, վազում է կույսի վրա, այդ ժամանակ դուռը ճարճատելով ընկնում է ցած, և երևում է Աշոտ երկաթը:\n\nԿայծակնահարի նման կանգ է առնում Ահմեդը և նայում է յուր առջև կանգնած աժդահա մարդուն, որի ձեռքի սրից կաթկաթում է արյունը: \nՈ՞վ է նա և ինչպե՞ս համարձակվեցավ ներս մտնել, ո՞ւր են յուր զինվորներն ու պահապանները, — մտածում է նա և հանկարծակի թռիչք անում դեպի Աշոտ Երկաթը:\n\nԱշոտ Երկաթը ժպտում է դառն ժպիտով, որից հալչում է Ահմեդի մարմինը, և դեռ յուր սուրը չբարձրացրած՝ արյունաթաթախ գլորվում է գետին:\n\nԱյդ ժամանակ ներս են մտնում նաև մի քանի հայ զինվորներ, որոնց դիմելով՝ Աշոտ Երկաթն ասում է.\n— Բագավանում վերջին անօրենը սատկեց: \nՋնջվեցին նրանք: \nԵվ լավ ժամանակ հասանք, մի անմեղ զոհ ազատեցինք, — ասաց նա և արյունաթաթախ սուրը դրեց պատյանը...\nԺԲ\nՏխուր էր Դավթի հոգին…\nՈւրախության ոչ մի ժպիտ չի փայլում նրա երեսին, հույսի ոչ մի նշան չի ուրախացնում նրան... \nԱմեն ինչ հուսահատ, ամեն ինչ տխուր է նրա համար: \nՉկա յուր Աստղիկը, չկա յուր հրեշտակը:\n\nԳնում է Դավիթը մի երիվար նստած դեպի Վաղարշակերտ: \nԷլ ոչ մի բան նրա աչքին չի գալիս, էլ ոչնչի վրա չի մտածում: \nՆրա մտքերը կանգ են առել, կարծես նա զրկվել է դատելու ընդունակությունից: \nԱնգիտակցորեն իջնում է ձիուց, սանձը ձեռքն առնում և դանդաղ քայլերով առաջ գնում: \nԱպա շեղվում է ճանապարհից և սկսում է ծաղիկներով ծածկված դաշտի միջով քայլել: \nՆա պոկում է դաշտի ծաղիկները, մեկ-մեկ ուշադրությամբ դիտում, գլուխը շարժում և ապա մի փունջ կազմում: \nՈ՞ւմ համար է կազմում երփներանգ ծաղիկների այդ փունջը, ու՞մ գլուխը պիտի պսակի դաշտի այդ ծաղիկներով, հայտնի չէ:\n\nՊոկեց նա մի ծաղիկ, որ արյան գույն ուներ և խոր ախ քաշեց` այդ ծաղկի անունը մտաբերելով: \n«Յոթն եղբոր կռան արյուն» էր կոչվում այդ ծաղիկը, այդ ասել էր իրեն Աստղիկը, որն այժմ չկար: \nՅոթն եղբայր արյուն էին թափել, և այդ թափած արյունից գոյացել էր այդ ծաղիկը, որն այդպես սիրուն, այդպես քնքուշ ծաղկում էր դաշտում:\n\nԻսկ ի՞նչ եղավ Աստղիկը, արդյոք նա էլ թողե՞լ է մի հիշատակ, մի ծաղիկ, և որն է այդ ծաղիկը. անշուշտ այն կարմիր գույն չի ունենա, այլ սպիտակ, որ անմեղության նշան է: \nԱնմեղությամբ, անարատությամբ նա երկինք կլինի գնացած, հիշատակ թողնելով մի սպիտակ ծաղիկ, որ ինքը քաղի, հոտոտի և կարոտն առնի...\nՆա պրպտում է, պոկում է զանազան տեսակ սպիտակ ծաղիկներ, հոտոտում նրանց, բայց ոչ մեկը դուր չի գալիս և սրտնեղած դեն է շպրտում դրանք և հոնքերը կիտած շտապեցնում քայլերը:\n\nՆա մինչև անգամ չի նկատում, թե ինչպես հետզհետե թանձրանում է խավարը, թե ինչպես հեռվում, լեռների քամակին, կամաց-կամաց ծածկվում է բարակ եղջերաձև լուսինը…\tօդը հետզհետե սկսում է ցրտել, լռում է թռչունների ուրախ ճռվողյունը, բզեզների և մրջյունների աղմուկն ու ժվոցը: \nԿենդանական թագավորությունը լռում է, բուսականը` հանգիստ քուն մտնում, երկինքը վառում յուր ճրագները…\nՀանկարծ Դավիթը կանգ առավ. յուր առջև խոխոջալով անցնում էր լեռնային մի վտակ, որ գոռում ու գոչում էր, ուժգնությամբ բախվում ժայռի կրծքին, փրփրում ու վազում առաջ: \nԴավիթը գլուխը վեր բարձրացրեց, և մի տեսակ դող անցավ նրա մարմնով, այդ ու՞ր էր հասել և ու՞ր էր Աշոտ Երկաթը յուր խմբով, որոնց հետ միասին գնում էր ինքը տակնուվրա անելու Վաղարշակերտը...\n— Է՜... հէ՜... ա՛յ քեզ, թե ինչ է նշանակում մտքի հետ ընկնել, — մռմռաց ինքն իրեն, նորից ձի հեծավ և գետի հակառակ ուղղությամբ քշեց, առանց իմանալու, թե ուր պիտի դուրս գա:\n\n— Է՛հ, հոգ չէ, որ ես ետ մնացի: \nԻ՞նչին եմ պետք Աշոտ Երկաթի: \nԱստված Հայաստանին մի այնպիսի առյուծ է շնորհել, որի առաջ ոչ մի արգելք չի դիմանա: \nԽե՜ղճ Յուսուֆ, Սմբատ արքային նահատակեց և կարծեց թե Հայաստանին տեր դարձավ, մոռանալով, որ նրա կորյունը կարող է իրենից վրեժ առնել: \nԱյդպես էլ պետք է, մինչև ե՞րբ այդ անիծվածները մեր արյունը խմեն: \nՎերջապես մի օր մեզ հանգստություն է պետք: \nԱյս ի՞նչ է մեր օրը` որդին հորը չի գտնում, մարդը` կնոջը, երեկվա շեն գյուղը՝ ավերակ, վանքերը քանդված, եկեղեցիները՝ պղծված, խաչերն անպատված... էլ Հայաստանում չմնացին սիրուն հարսներ ու կույսեր, ամենքին գերի տարան: \nԱմենքին տարա՜ն, ամենքի՜ն... \nԱստղիկին էլ... — Այդպես մտածում էր նա, երբ հեռվում, մացառների և թփերի միջից երևացող-ընդհատվող կրակի բոցը նրա ուշքը գրավեց:\n\nԿրակի բոցը երբեմն երևում, երբեմն հանգչում էր: \nԴավիթը կանգնեցրեց ձին. սկսեց ուշադրությամբ դեպի այդ լույսը նայել: \nԻ՞նչ լույս էր այդ, քաջքերն էին վառել, թե մարդիկ, և եթե մարդիկ, այդ գիշերվա պահին ի՞նչ էին շինում այստեղ և ովքե՞ր էին դրանք: \nՄի շարք հարցեր կայծակի արագությամբ անցան նրա մտքով: \nՆախ` վախեցավ քաջքերից և երեսը խաչ հանեց, բայց լույսը կրկին երևում էր, խաչ հանելը չօգնեց նրան, ուստի համոզվեց, որ այդ լույս առաջացնողը մարդիկ են և հետաքրքրվեց իմանալ, թե ովքեր են դրանք: \nԶգուշությամբ քշեց ձին և մի քանի րոպեում մոտեցավ լույսին: \nՆա տեսավ այստեղ կրակի շուրջը բոլորած մի ամբողջ ընտանիք՝ բաղկացած կանանցից, աղջիկներից և երեխաներից, որոնք տեսնելով իրենց առաջ զարհուրելի ձիավորին` սարսափահար ետ-ետ գնացին:\n\n— Մի՛ վախենաք, — ասաց Դավիթը՝ ցած թռչելով ձիուց, — ես ձեր թշնամին չեմ, այլ բարեկամը:\n\nՀասակավորները դեռ զարմանքով դիտում էին Դավթին, որ ձին թողնելով արածելու, ինքը մեկնվեց կրակի մոտ և նրանց դառնալով՝ ասաց.\n— Ինչպես երևում է, դուք փախուստ եք տալիս Յուսուֆի զինվորներից, վնաս չկա, շուտով այդ Ժամանակը կանցնի և ամենքդ հանգիստ ձեր տեղերը կդառնաք:\n\n— Հա՜ , ղուրբան լինենք քեզ, մեր գյուղը տակնուվրա արին այդ անօրենները, և մենք լեռներումն ենք ապաստանում, — ասաց ընտանիքի ամենահասակավորը, որ մոտ վաթսուն տարեկան ժիր տղամարդ էր:\n\n— Ո՞ր գյուղիցն եք դուք:\n\n— Բերդկունք գյուղից:\n\n— Բերդկու՞նք, — ասաց Դավիթը, և նրա սիրտը սկսեց սաստիկ տրոփել: \nԱյդ գյուղը մոտ էր Աստղիկի գյուղին` Արծակին:\n\n— Իսկ ի՞նչ տեղեկություն ունեք Արծակից: \nՃանաչո՞ւմ եք դուք ծերունի Մաթոսին, նրա աղջկան` Աստղիկին, — շտապով հարցրեց Դավիթը, և անհանգստությունը տիրեց հոգուն:\n\n— Է՜...բարեկա՛մ, ինչպես չեմ ճանաչում, երկու գյուղն էլ մի քանի ամիս առաջ կործանվեցին, խեղճ Մաթոսին իմ աչքերի առաջ արյունլվա արին, իսկ թե հետո ու՞ր փախան նրանք, չգիտեմ: \nՄենք իրարից բաժանվեցինք լեռներում, և սա Աստղիկի հետ ուրիշ կողմ գնաց...\n— Վա՜յ, անօրեննե՛ր, ուրեմն նա դեռ կենդանի է և այդ անօրենների ձեռքում, — խոսքը կտրեց Դավիթը ու վեր թռավ տեղից:\n\nԽոսակիցը երկյուղից կուչ եկավ, չհասկանալով, թե ի՞նչ է կատարվում Դավթի հետ:\n\n— Ո՞ր կողմը տարան, և ու՞ր է Աստղիկը, ի սեր աստծո, ասացեք ինձ: \nԵս նրա նշանածն եմ, Դավիթ Գնունին, Աշոտ Երկաթի զինվորը:\n\n— Իմ քեռորդի՜ն, — գոչեց հանկարծ ծերունին և փաթաթվեց Դավթի վզով:\n\n— Ինչպե՜ս, մի՞թե դո՛ւ ես, Կարո: \nՕ՜, ասա, Կարո ջան, ասա, ու՞ր է Աստղիկս:\n\n— Ի՞նչ ասեմ, որդի՛ս, թե ուր տարան նրան անօրենները: \nՀավանական է, որ նա մի որևէ արաբ իշխանի ստրկուհին լինի դարձած և կամ սպանած լինեն նրան...\n— Չէ՛, ես պիտի փնտրեմ, ես պիտի գտնեմ նրան, իսկ եթե չգտա, վա՛յ Յուսուֆին, վա՛յ նրա բանակին, — կատաղաբար գոչեց Դավիթը, նորից ձի հեծավ, մտրակեց և անհետացավ խավարի մեջ…\nԺԳ\nՍոված ու ծարավ ուրուրի նման սլանում է Աշոտ Երկաթը յուր խմբով և որս փնտրում... \nՆա ծարավի է արյան: \nԱրյուն է ուզում, անօրեններ՛ արյուն, որ հագեցներ յուր ծարավ սիրտը, հագեցներ վրեժն ու բարկությունը... \nՕ՜, սոսկալի է նա, զարհուրելի է նրա վրեժխնդրությունը: \nՈ՞վ կդիմանա սոսկալի մրրկին, ահեղ փոթորկին. նրա աչքերից կրակ ու հուր է ցայտում, նրա հայացքից սարեր ու քարեր են հալչում... \nԳնում է նա առաջ, փոշին ամպի նման ձիու սմբակների տակից երկինք է բարձրանում:\n\nԴողում է երկիրը, առուն լռում է, թռչունները երկյուղից պահվում են ու դյուցազնին նայում... \nԳոռում է Աշոտը, սուրը պատյանից հանում և սլանում առաջ: \nԱյո՛, նրան միշտ քաջալերում է հոր ստվերը, նա միշտ յուր հետն է, գիշեր թե ցերեկ: \nԵվ նա նայում է առաջ, օդի մեջ և տեսնում է նրան, հորը, Սմբատ արքայի դալկացած աչքերը, որոնք դեպի վրեժ են մղում իրեն: \nՆայում է նրան, և նրա մարմինը դողում է, ատամները կրճտում են, մազերը փշաքաղվում և ապա մի այնպիսի մռնչյուն է արձակում, որ սար ու ձոր դողում են, քարերը լեզու են առնում և գոռում՝ «Եկավ, հա՜, եկավ, Աշոտ Երկաթը եկավ»: \nԼսում են Յուսուֆի իշխաններն ու զինվորները և լեղապատառ լինում, մահվան գունատությունը պատում է նրանց դեմքերը... \nՅուր քաջերով մտնում է նա Վաղարշակերտ, արաբները երկյուղից փախուստ են տալիս, իսկ մի քանիսը` զենքի վազում: \nԱշոտը ժպտում է. դառն ու սոսկալի է այդ ժպիտը, որի ազդեցության տակ դողում են անօրենները և սրերը նետում քաջի ոտքերի տակ ու գթություն խնդրում: \nԲայց չկա գթություն, չկա թողություն, քաջի սիրտը լեռ քարի նման կարծր է և ամուր, այնտեղ չի շարժվում գութի ո՛չ մի թել, այնտեղ չի հասնում աղերսանքի և լացի ո՛չ մի ձայն: \nԱնզգա է նա, արյուն, արյո՛ւն է ուզում: \nՆրա սիրտը կրակ է ընկած: \nԱնհավատների արյունն է միայն սփոփում նրան ու ամոքում սիրտը…\nՆա հրամայում է նույն տանջանքներով տանջել անհավատներին, ինչով նրանք տանջել են հայերին և, սրանով էլ չբավականանալով, հրամայում է տիկեր շինել նրանց կաշվից և պարսպի վրա կախել...\nՄաքրվում է Բագրևանդի գավառը անհավատներից, և նա թռչում է Շիրակ: \nԱյնտեղ էլ կոտորում, ջնջում է Յուսուֆի հրոսակներին... \nԱպա թռչում է յուր աշխարհի չորս կողմը, աջ ու ձախ մահ սփռում և հալածում թշնամիներին: \nԿարճ ժամանակ է անցնում, և երկրի բոլոր բերդերն ու քաղաքներն առնում է անօրենների ձեռքից` թշնամիների հետքն անգամ չթողնելով այնտեղ:\n\nԱզատ շունչ են քաշում հայերը և օրհնում դյուցազնին: \nԵկեղեցիների և վանքերի մեջ սկսվում են ժամերգություններն ու պատարագը, սրբոց պատկերների խնկարկությունն ու շարականների անուշ երգեցողությունը...\nԲայց Աշոտը դեռ ծարավի է. վրեժխնդրության հուրը դեռ չի իջել: \nՆա սլանում է դեպի Գուգարաց աշխարհը, որտեղից հալածելով թշնամիներին, Գնթունյաց երկու եղբայրներին` Վասակին և Աշոտին կառավարիչ է կարգում: \nԱպա սլանում է դեպի Տփխիս, ուր զինվորների մեծ բազմությունը նախարարների հետ միասին հանգիստ անց էին կացնում իբենց օրերը:\n\nՆախարարներին երկաթե շղթաներով շղթայելով բանտարկում է, որպեսզի կարողանա փոխանակել հայոց գերիների հետ, ապա դիմում է Ուտիք` վերակացու կարգելով քաջ և վիթխարի Մովսեսին, ու դառնում է Տաշրաց գավառը:\n\nԺԴ\nՏաշիր կամ Տաշրաց գավառը, որ այլապես կոչվում է Լոռի, ուր կանգ առավ Աշոտ Երկաթը, բնությունից հրաշապես վարձատրված երկիր է յուր կանաչապատ լեռներով, ծաղկազարդ դաշտերով ու մարգագետիններով և անուշահամ աղբյուրներով:\n\nՄի կողմից ձգվում են վիթխարի լեռների շարքերը, որոնց ստորոտներում տարածվում է ընդարձակ դաշտավայրը: \nԱյդ ընդարձակ դաշտավայրում ձգվում է մի խոր ձոր, որի միջով անցնում է Լոռվա մի գետակը և դաշտավայրը երկու կես անում:\n\nԱյժմյան Ջալալօղլիից ցած, դեպի հյուսիս-արևելք, երեք թե չորս վերստ հեռու, խոր ձորի գլխին այժմ էլ երևում են կիսաքանդ պարիսպների բեկորները, որ հիշեցնում են հին-հին, անցած-գնացած ժամանակները: \nԴաշտի կողմից ձգվում են բերդի հաստ ու պինդ պարիսպները, այնինչ երեք կողմից դրա սահմանը կազմում են խոր և ահռելի ձորերը, որոնց միջով պտույտներ անելով` անցնում է գետակը և, փրփրելով ու քսվելով ցից-ցից ժայռերին, լիզում բերդի պարիսպների տակ գտնված հավիտենական հիմքերը և, երեսը դարձնելով դրանից, գլուխն առնում է ու առանց մնաս բարով ասելու կորչում հեռո՜ւ, հեռո՜ւ...\nԴարեր են անցել, նույն գետակը կրկին երկյուղով մոտենում է նրան, կրկին լիզում և կրկին վազում է առաջ, բայց առաջվա նման չի գոռում, կատաղի հորձանք չի տալիս դեպի բերդը, այլ ավելի հանդարտ, ավելի մեղմ է հոսում նրա տակով...\nԺամանակի ավերիչ հետքը դրան էլ է նիհարեցրել, դրա ձայնն էլ է կտրել, այնինչ առաջ, երբ շեն էին պարիսպները, երբ այնտեղ եռում էր կյանքը, ինքն էլ էր գեր ու վարար...\n\n\n\n\n\nԱհա այդտեղ, այդ բերդի12 մեջ կանգ էր առել Աշոտ Երկաթը վեց հարյուր քաջերով, որպեսզի մի փոքր հանգիստ առնի և մտածի անելիքը:\n\nԲայց ինչ հանգստություն. նրա համար չկա հանգստություն: \nԱմբողջ գիշեր նրա աչքին քունը մոտ չէր գալիս, նա դուրս եկավ օթևանից թարմ օդ շնչելու: \nՏխուր նստեց նա մի քարի, և մտածմունքները մեկը մյուսի ետևից պաշարեցին հոգին:\n\nՄի ամբողջ տարի անցավ հոր մահվանից, և այդ կարճ ժամանակում որքա՜ն փոփոխություն կրեց յուր աշխարհը: \nՄի տարի առաջ բարբարոս Յուսուֆի զինվորները կոխկրտում էին երկիրը, տակնուվրա անում, մոխիր դարձնում ամեն ինչ, իսկ հիմա, այդքան կարճ ժամանակից հետո, նրանց հետքն էլ չկա...\nՍուգն ու շիվանը կրկին ուրախության փոխվեցին, երկիրը խաղաղվեց, լսվեց հոտաղի ուրախ երգը, երկրագործի օրհնանքը... \nՕ՜հ, ինչ բերկրանք, ինչ ուրախություն... բայց արդյոք երկա՞ր պիտի տևի այս, թե նորից սև սուգը պիտի տարածվի... \nԱհա հարցեր, որոնք շփոթեցնում էին Աշոտ Երկաթին, որոնք ստիպում էին նրան մտածության մեջ ընկներ:\n\nԻ՞նչ պիտի աներ ինքը միայնակ, առանց օգնականի, Յուսուֆը ուր որ է պիտի նորից ողողի յուր երկիրը, և այն ժամանակ ինքը միայնակ անկարող պիտի լինի դիմադրելու նրա անթիվ հրոսակներին:\n\nԻսկ ի՞նչ էին շինում հայ նախարարները, որոնք օգնության ձեռք կարող էին մեկնել իրեն, նրանցից ամեն մեկը, որ մինչև Աշոտ Երկաթի քաջագործությունները, փակված էր իր բերդում, կամաց-կամաց իջնում էր ցած, մանր հարձակումներով նեղում Յուսուֆի զինվորներին և միմիայն իր երկիրը մաքրում թշնամիներից, ապա սիրտ առնելով իր բերդն ամրացնում և այդ սուրը Աշոտի դեմ դարձնում:\n\nԼուռ հետևում էր Աշոտ Երկաթը դրանց և սպասում հետևանքին: \nԽորին թախիծը պատում էր նրա սիրտը, բայց դեռ չէր ուզում նրանց զենքով հնազանդեցնել և ճանաչել տալ յուր գերիշխանությունը: \nՆա մտածում էր միացնել հայ նախարարությունը իր հետ և այդպիսով վերջնական հարված տալ Յուսուֆին: \nԲայց այդ անկարելի էր առժամանակ... \nՄտածում էր արի Աշոտը, և այդ մտածմունքների մեջ ընկղմվելով` նրա քունը տարավ: \nՎրդովալից էր նրա քունը, սոսկալի, և դառն երազները շփոթեցնում էին նրան, այնինչ ձորերի մեջ վազող գետակը օրոր էր ասում... \nՆա տեսնում էր հեռու, շատ հեռու ապագան, որ պատած էր թանձր խավարով, ուր ճիչի, վայնասունի և աղիողորմ հեծկլտանքի ձայներ էին լսվում, ուր երբեմն երևում էին կմախքի նման մարդիկ, որոնք ուրվականների նման առաջ գալով, խավարի միջից ձեռքերը կարկառում էին, գթություն խնդրում, բայց այդ իսկ վայրկյանին աներևույթ ձեռքը սուր մանգաղով հնձում էր նրանց, և նրանք ընկնում էին ցած...\nԲայց այն ի՞նչ է խավարի մեջ, հեռվում, երբեմն-երբեմն երևում են կրակի լեզուներ, որոնք լափում են շինություններ, որոնք կործանվում են մեկ-մեկ՝ իրար ետևից, մեծերը, փոքրերին հետևելով, վերջնական մի բռնկոց է լսվում, վայրկենական լույսով լուսավորվում է խավար հորիզոնը, որի միջից երևում են փլված աշտարակների և բուրգերի մնացորդները, և ապա խորին խավարը պատում է հորիզոնը:\n\nՍարսափած վեր է թռչում Աշոտ Երկաթը և չորս կողմը դիտում:\n\nԳիշերն անցել էր, և լույսը բացվել, հեռու հեռվից ծանրորեն բարձրանում էին սև կպրանման ամպեր և հետզհետե ծածկում հորիզոնը: \nԱմպերի միջից լսվում էին որոտի խուլ հառաչանքներ, և փայլակները շտապ-շտապ հաջորդում էին իրար:\n\nՍպառնալից ամպերը հետզհետե բարձրանում էին, և փոթորիկ էր սպասվում: \nՎեր կացավ Աշոտ Երկաթը և դեպի յուր սենյակն էր ուզում գնալ, երբ տեսավ յուր առաջ զրահավորված մի զինվոր: \nԱշոտ Երկաթը ժպտաց:\n\n— Դու լավ պահպանություն ես անում ինձ, Դավի՛թ,— ասաց նա` դիմելով զինվորին:\n\n— Ես իմ պարտքն եմ կատարում:\n\n— Ապրե՛ս, այդպես էլ պետք է: \nԵրանի թե քեզ նման պարտաճանաչ լինեին ամենքը:\n\nԺԵ\nԿարճ ժամանակ անցնելուց հետո, Աշոտ Երկաթը յուր խմբով ճանապարհ է ընկնում դեպի Աղստեվի Խորաձոր ամրոցը, ուր կենտրոնացած էր թշնամու բանակը: \nԼոռվա կապույտ երկինքը հետզհետե ծածկվում էր ամպերով, խուլ մռնչյուններն ավելի ու ավելի լսելի էին լինում, և մի տեսակ ծանր, բայց խաղաղ օդը տիրում էր չորս կողմը: \nԲնությունը լուռ էր. ամեն շարժում դադարել էր, դաշտի բույսերն ու ծաղիկներն էլ լուռ իջեցրել էին գլուխները և սպասում էին ինչ-որ երկյուղալի բանի, որ բերում էր փոթորիկը: \nԼոռվա խաղաղ բնությունը լուռ ու անձայն սպասում էր փոթորկին:\n\nԵվ Աշոտ Երկաթը սպասում էր Լոռվա ահեղ փոթորկին, բայց նրանից չէր վախենում, գիտեր նրա արհավիրքները, բայց կրկին առաջ էր սլանում: \nՆրա միտքը կաշկանդված էր ուրիշ բանով, նրա ամբողջ էությունը բռնված էր ուրիշ մտքերով: \nՓոթորիկը կգա և կանցնի, կապույտ երկինքը կծածկվի սև-սև ամպերով, այնտեղից կլսվի գոռում-գոչյունը, շանթերը կփայլատակեն չորս կողմը, բայց չի անցնի կարճ ժամանակ, և նա ինքն իրեն կդադարի, արևը կժպտա, բնությունը կկենդանանա, մարդիկ դուրս կգան իրենց բնակարաններից, թռչունները կսկսեն անուշ ծլվլոցը, և բնությունը կրկին կկենդանանա: \nՀոգ չէ, երբ փոթորիկը ի վերուստ է գալիս, վա՛յ է միայն, երբ փոթորիկը անհավատ Յուսուֆի հրոսակներն են առաջացնում:\n\nՈւ գնում էր Աշոտ Երկաթը՝ հայացքը հառած ճանապարհին, որ ոլոր-մոլոր պտույտներով ձգվում էր դեպի հեռուն:\n\nՀանկարծ ճանապարհի հենց մեջտեղը փոշու մի ամպ բարձրացավ: \nԱշոտ Երկաթը աչքերը լայն բացեց և ուշադրությամբ նայեց դեպի փոշին, որ սկսեց պտույտներ անել և սյունաձև բարձրանալ վեր, միշտ վեր, դեպի սև ամպերը: \nՃախարակի նման անդադար պտտվում էր այդ փոշին ճանապարհի ուղղությամբ, կարծես նա ուզում էր ծաղրել Աշոտ Երկաթին և նրա խմբին, որոնք բնության արհավիրքներից չվախենալով՝ այնպես առաջ էին գնում: \nԱշոտ Երկաթը հոնքերը կիտեց, նա չէր սիրում այդ տեսակ «քաջքաքամի», որ այնպես համառ կերպով շարունակում էր պտտվել. ձին քշեց և ուզեցավ կտոր-կտոր անել փոշու այդ սյունը, երբ վերջինս թռավ հեռու-հեռո՜ւ, ո՞վ գիտե ուր, ո՞ր ձորի կամ ո՞ր լեռան գագաթին կրկին յուր պարը շարունակելու:\n\nՎերացավ, պրծավ «քաջքաքամին», հետքն էլ չմնաց, և հանկարծ խորին լռության մեջ լսվեց որոտի ահռելի ձայնը, մի վայրկյան էլ, և ահա սկսվեց Լոռվա հեղեղը...\nԱմբողջ բնությունը խառնվել էր, ոչինչ չէր երևում` ո՛չ ծառ, ո՛չ թուփ, ո՛չ լեռ և ոչ ձոր, ամեն ինչ խառնվել էր և դարձել ջրային մի զանգված:\n\n— Տղե՛րք, կանգ առեք, մի քայլ անգամ անկարելի է առաջ գնալ, — կանչեց Աշոտ Երկաթը և իսկույն ձիուց ցած թռավ: \nՆրան հետևեցին ձիավորները, որոնք իջնելով ձիերից մի շրջան կազմեցին և սկսեցին սպասել փոթորկի անցնելուն: \nԳո՜ւռ, գո՜ւռ, գո՜ւռ — ձայն էր հանում հեղեղը և ճանապարհորդների գլխին կժերով ջուր թափում, որոնք թրջվել էին մինչև ոսկորները և ցրտից դողացնում էին:\n\n— Այ քեզ հեղեղ, — ասաց զինվորներից մեկը, որի մորուքից և գլխից առվի պես հոսում էր ջուրը:\n\n— Այդպես էլ պետք է. մենք վաղուց է, որ չէինք լողացել և աստված մեզ լողացնում է, ի՞նչ կա որ, — պատասխանեց մի ուրիշը, որ յուր ահագին վահանի տակ պատսպարվել էր հեղեղից:\n\nԱյդ միջոցին հեռվից լսվեց մի տեսակ խուլ և անորոշ ձայն, կարծես այնտեղ, ձորի միջից թռչում են հազարավոր թռչուններ կամ հեռու լեռան քամակին քանդվում են աշտարակի պատեր:\n\nԱշոտ Երկաթը, որ լրջորեն հետևում էր ամեն բանի, իսկույն գլխի ըսկավ, թե ինչ վտանգ է սպառնում իրենց և դառնալով դեպի խումբը` գոռաց.\n— Հեծնե՛լ ձիերը, բարձրանալ աջ, դեպի բլուրը:\n\nԽումբն իսկույն կատարեց նրա հրամանը և քաշվեց վեր, դեպի բարձունքը: \nԱյնուհետև նրանք տեսան, թե ինչպես հեղեղատը լեռան պես գլուխը բարձրացրած եկավ ողողեց այն տեղը, ուր քիչ առաջ կանգնած էին իրենք:\n\nԱնցավ մի փոքր ժամանակ. ամպի որոտմունքը հետզհետե կտրվեց, դադարեց հեղեղը, վերջացավ անձրևը, և կապույտ երկինքը ցույց տվեց յուր ուրախ դեմքը: \nՏղերքն ազատ շունչ քաշեցին, և ամեն մեկն սկսեց յուր թաց շորերը քամել: \nՔիչ հետո վառեցին մի ահագին, խարույկ, և ամեն մեկն սկսեց շորերը ցամաքեցնել: \nԱշոտ Երկաթը նայեց յուր կտրիճներին, և նրա հոգին լցվեց գոհունակությամբ: \nՎեց հարյուր մարդուց ո՛չ մեկը տրտունջ չէր հայտնում, ո՛չ մեկի դեմքը մռայլ ու հոգնած չէր, ուրախության ժպիտն էր փայլում դեմքերին, երևում էր, որ ամենքը իրենց կյանքը Աշոտ Երկաթի համար էին դրել...\nԵրբ մի փոքր հանգստացան, կրկին ճանապարհը շարունակեցին և մութը դեռ նոր էր պատել, երբ զգուշությամբ կանգ առան Խորաձոր ամրոցի պարիսպների մոտ:\n\nԱշոտ Երկաթը հրամայեց յուր քաջերին մի փոքր հանգիստ առնել և կես գիշերվա դեմ անակնկալ կերպով հարձակում գործել բերդի վրա…\nԺԶ\nԹողնենք Աշոտ Երկաթին Խորաձոր ամրոցի պարիսպների տակ, թողնենք Դավթին Աստղիկին որոնելիս և գանք Վասպուրական երկիրը, Գագիկ դավաճանի աշխարհը, ուր ծփում են Վանա լճի կապույտ ալիքները:\n\nԳագիկ Արծրունին խղճահարված յուր ստոր դավադրությունից, որ արել էր Սմբատ արքայի դեմ, բայց ավելի երկյուղ ունենալով Յուսուֆից յուր կյանքի համար, խույս տալով Յուսուֆից, մտավ յուր երկիրը և առաջին գործը եղավ քաշվել ամուր տեղերը և սպասել հանգամանքներին, մինչև որ կարողանար յուր մտադրությունները առաջ տանել:\n\nՄինչև Աշոտ Երկաթի երևալը նա դեռ վախենում էր Յուսուֆից և չէր համարձակվում իջնել բերդերից, թեև տեսնում էր ժողովրդի հալածանքը, տառապանքը և թշվառությունը: \nԲայց հենց որ լսեց Աշոտ Երկաթի քաջագործությունները, հենց որ իմացավ Յուսուֆի զորքերի հաղթվելը, սիրտ առավ և ինքն էլ Աշոտ Երկաթի օրինակին հետևելով՝ սկսեց նեղել Յուսուֆի հրոսակներին և քշել նրանց յուր երկրի սահմաններից: \nՀեռատես և խելոք մարդ էր Գագիկը, նա հասկացավ, որ նախ յուր երկիրը պետք է մաքրի արտաքին թշնամիներից, երկրում պետք է մի ամուր հենարան պատրաստի և ապա միայն ձգտի իրագործելու յուր մտադրությունը: \nՆա արդեն Վասպուրականի տերն էր, նրա թագավորը, բայց դրանով չէր հագենում փառասիրությունը: \nՆա ուզում էր լինել թագավորաց թագավոր և օրինական գահը հափշտակելով միահեծան տեր դառնալ, այդ էր նրա ձգտումը, նրա մտածության միակ առարկան: \nՅուսուֆի օգնությամբ ուզում էր այդ միակ ձգտմանը հասնել, բայց շուտով հասկացավ սխալը և այժմ ինքը միայնակ սկսեց ձեռնարկել այն:\n\nՉշփոթեցրին նրան Աշոտ Երկաթի քաջագործությունները, ընդհակառակը, նա ուրախացավ, որ առիթ տվեց Յուսուֆի ուժերը դուրս քշելու յուր երկրի սահմաններից էլ: \nԵվ նա յուր եղբայր Գուրգենի հետ միասին հարձակվեց Յուսուֆի զինվորների վրա, հալածեց նրանց մինչև Ատրպատականի սահմանները և ապա իջնելով ամուր բերդերից սկսեց երկիրը կարգի գցել:\n\nՄյուս հայ իշխաններն ու նախարարներն էլ այդ հաղթություններից ոգևորված սկսեցին իրենց երկրներից հալածել թշնամուն: \nԱմենքը հալածում էին Յուսուֆի հրոսակներին ինքնուրույն և ինքնակամ կերպով, չկար դրանց մեջ մի ընդհանուր կապ, չէին ճանաչում մի ընդհանուր ղեկավար, չունեին մի որոշ ծրագիր:\n\nԵվ Յուսուֆը դեռ համբերում էր. նա ճանաչում էր հայերին, գիտեր նրանց անմիաբանությունը, հասկանում էր, որ վաղ թե ուշ այդ նախարարները սրերն իրար դեմ կդարձնեն, և այն ժամանակ ինքը գիտե, թե ինչպես կողողի հայոց երկիրը արյունով, թե ինչպես վրեժը տասնապատիկ կառնի հայերից:\n\nԲայց Գագիկի հոգը չէր, թե կկործանվեն փոքրիկ նախարարությունները, թե կտառապի ժողովուրդը, կթափվի հայոց արյունը, նա ամեն միջոց գործ էր դնում միայն յուր իղձը կատարելու համար:\n\nՆստած էր նա Վան քաղաքում, Շամիրամի ձեռքով հիմքը գցած ամուր բերդում և նորոգում ու ամրացնում էր այն: \nԴեպի Բզնունյաց ծովը նայող կողմում շինեց գեղեցիկ պալատ գեղեցիկ ճեմելիքներով, որտեղից զբոսնողի առաջ տարածվում էր լճի անսահման կապույտը, ուր երբեմն-երբեմն լողում էին փոքրիկ մակույկներ իրենց սպիտակ առագաստներով, որ մի-մի կարապի էին նմանվում:\n\nԳագիկը գոհունակությամբ նայում էր հրաշալի տեսարանին և մտածում ավելի ճոխացնելու և նորանոր շինություններ13 ավելացնելու մասին, բայց հոգին խաղաղ չէր, նա գոհ չէր աշխարհի այդ հրաշալի անկյունով…\nՏխուր էր այսօր Գագիկը, նա մտածում էր շուտով բաժանվել ընտանիքից, յուր սիրուն աղջկանից, որին հոգու չափ սիրում էր:\n\nՀայոց երկիրը խաղաղվել էր: \nՅուսուֆի հրոսակներից մի փոքր ազատ շունչ էր քաշել հայ ժողովուրդը: \nԵվ ահա այժմ ինքը մտածում էր այդ խաղաղությունը խանգարել, առաջին սուրը ինքը բարձրացնել հայոց դեմ:\n\nՆախիջևան քաղաքը նրա մտքից դուրս չէր գալիս, որը Սմբատ արքան խլելով` հանձնել էր Սիսակյան իշխանին, և որն այնքա՜ն գժտությունների առիթ էր տվել: \nԵվ Գագիկը պատրաստություն էր տեսնում հարձակում գործել Նախիջևանի վրա և այն ետ վերցնել Սիսակյան իշխանից:\n\nԴառն հիշողություններն անցնում էին նրա մտքով, և նա լուռ դիտում էր արևի մուտքը, որ թաքնվում էր հեռու հորիզոնում, իսկ երբ աննկատելի կերպով դուրս եկավ նրա աղջիկը` Հեղինեն, յուր երկու նաժիշտների հետ և առանց նկատելու հոր ներկայությունը` հենվեց պարսպին և հայացքն ուղղեց դեպի Բզնունյաց ծովի ջրերը, որոնք մեղմ ծփում էին և դիպչելով ժայռերին՝ փրփրում... \nՆազելի և քնքուշ օրիորդ էր Հեղինեն՝ դեռ տասնվեց տարին չլրացած: \nՍև սաթի հոնքերը բարակ աղեղի նման կամար էին կապել նրա փայլուն, բայց թախիծով լի աչքերին: \nՆա լուռ դիտում էր փոքրիկ ալիքների խայտանքը, որոնք պար էին բռնում արևի վերջին ճառագայթների ներքո... \nԱ՜խ, ինչքան շատ էին այդ ալիքները, մի ալիք ջարդվում, փշրվում և ոչնչանում էր, մյուսն էր գալիս, նա էլ էր ոչնչանում, և տեղը ծնվում էր նորը… ...Մտածում էր Հեղինեն և անթարթ աչքերով դիտում հեռուն, դեպի հորիզոնը, դեպի լեռները, որոնց ետևում գտնվում է Այրարատյան աշխարհը, ուր այնպիսի հպարտությամբ երկինք է հասցրել յուր ալեհեր գագաթը հսկա Մասիսը և ուր շրջում է դյուցազն Աշոտ Երկաթը, հայոց օրինական թագավորը...\nՄի փոքր ժամանակ Գագիկը լուռ դիտում էր յուր աղջկան և ապա մոտենալով նրան` քաղցր ձայնով ասաց.\n— Աղջի՜կս:\n\nՀեղինեի մարմնով մի տեսակ սարսուռ անցավ՝ լսելով հոր ձայնը, բայց երբ նայեց նրա գորովալից աչքերին, փաթաթվեց հորը:\n\nԳագիկը մի համբույր դրոշմեց նրա մարմարիոնի նման սպիտակ ճակատին և նրա ձեռքերը յուր ափի մեջ առնելով՝ կանչեց.\n— Դու տխուր ես, Հեղինե՛ : \nԻ՞նչն է արդյոք տխրեցնում քեզ: \nՄի՞թե գոհ չես այս սքանչելի տեղով և այն վայելչություններով, որով շրջապատված ես դու: \nԱսա, հոգի՛ս, ի՞նչն է վրդովեցնում քեզ, և ես իսկույն կկատարեմ քո ամեն մի ցանկությունը...\n— Չէ, հայրի՛կ, ես երջանիկ և բախտավոր եմ: \nԻմ միակ ցանկությունն է, որ դու մնաս մեզ հետ անբաժան: \nՎասպուրականը ընդարձակ երկիր է, բավականացիր նրանով, և մենք երջանիկ կլինենք:\n\nՄի տեսակ մռայլ քող անցավ Գագիկի դեմքով` լսելով այդ խոսքերը, և իսկույն գլխի ընկավ, թե ինչ է ուզում ասել Հեղինեն: \nՆույնը միշտ կրկնում էր նաև նրա մայրը:\n\n— Չէ աղջի՛կս, ես շուտով պիտի արշավեմ դեպի Նախիջևան, տղամարդու գործը տանը նստելը չէ. իսկ կանանց գործը չէ մարդոց գործերի մեջ խառնվելը, իզուր եք դու և քո մայրը աշխատում ինձ ետ կանգնեցնել իմ նպատակից:\n\n— Իսկ Աշոտ Երկաթը մի՞թե թույլ կտա գրավելու այդ քաղաքը:\n\n— Աշոտ Երկա՞թը... հը՜մ... դա արդեն իմ գործն է, բայց դու գնա սենյակդ, փչում է արդեն երեկոյան սառը քամին և դու կարող ես մրսել, — ասաց Գագիկը և չսպասելով պատասխանի` ներս գնաց յուր պալատը՝ թողնելով Հեղինեին նաժիշտների հետ:\n\nՀեղինեն նայեց հոր ետևից և ապա մի դառն ժպիտ խաղաց նրա երեսին:\n\n— Ոչ, ամեն բան կզոհեմ, որդիական պարտավորությունս կմոռանամ և այն սև կնիքը, որ ուզում է դնել հայրս յուր անվան վրա, ես իմ թույլ տեղովս կքավեմ: \nԹույլ չեմ տա, որ Աշոտ Երկաթից օրինական գահը հափշտակվի... \nԵս քեզ հետ եմ, ո՜վ քաջ դյուցազն, քեզ համար եմ միայն աղոթում, քո հաջողության վրա եմ մտածում... \nԹույլ բազուկներով կխորտակեմ նույնիսկ հորս բոլոր ջանքերը և նրա բոլոր մտադրությունները ի դերև կհանեմ... \nՇուտով, շատ շուտով կիմանաս, որ մի աներևույթ ձեռք, ամեն դավադրություններից պահպանում է քեզ, — այդպես ասաց ինքն իրեն Հեղինեն և այն է ուզում էր ներս գնալ, երբ մի քահանա խոր գլուխ տվեց նրան: \nՄի տեսակ հետաքրքրություն պատեց օրիորդին և իսկույն հեռացրեց նաժիշտներին:\n\n— Հը՜, տե՛ր հայր, լուր ունե՞ս:\n\n— Այո՛, իշխանուհի, ուղարկված մարդը վերադարձավ, և Աշոտ Երկաթը ողջ ու առողջ է: \nԱմբողջ երկիրը մաքրել է անօրեններից և արդեն ճակատած է Աղստև ամրոցի դեմ, որը, կասկած չկա, այժմ առած կլինի:\n\n— Գոհություն աստծո, լավ լուրեր ես բերել, տե՛ր հայր, բայց հարկավոր է նրան մի բանից զգուշացնել: \nԱյս իրիկուն նամակ կգրեմ և այդ թուղթը անհապաղ պիտի Աշոտին հասցնեք:\n\n— Պատրաստ եմ քո հրամանը կատարելու, իշխանուհի, — ասաց տերտերը, որ Գագիկի ընտանիքի քահանան էր, և խոր գլուխ տալով հեռացավ:\n\nՄյուս օրն առավոտյան մի ձիավոր սրարշավ գնում էր Աշոտ Երկաթի մոտ՝ հետը տանելով Հեղինեի նամակը:\n\nԺԷ\nՄի մռայլ գիշեր էր...\nՓչում էր ու ոռնում լեռների ցուրտ քամին և տարաբախտ մի խմբի հուսաբեկ սիրտը ավելի հուսահատեցնում:\n\nԴեպի Վաղարշակերտ տանող ճանապարհին հայ գերիների խումբը, շրջապատված Յուսուֆի զինվորներով, դանդաղությամբ առաջ էր գնում:\n\nՍրտաճմլիկ պատկեր էր ներկայացնում այն:\n\nԿին, աղջիկ, ծեր ու երիտասարդ, ծանր շղթաներով և պարաններով կապկապած, ցավից տնքում էին ու ծանր հառաչում: \nԱյդ հառաչանքները երբեմն ընդհատվում էին քամու ուժգին շառաչից և մտրակների հարվածներից որ հասցնում էին արաբ զինվորները այս ու այն հայի գլխին, որը դանդաղ էր քայլում:\n\nԳերիների խումբը շարժվում էր առաջ…\nՄութ խավարն էր նրան ուղեկցում, սև տանջանքը ընկերակցում և անհույս վիշտը կրծում նրա սիրտը:\n\nՉոր ու խոպան գետնի վրայով բավական երկար անցնելուց հետո, գերիների առաջ բացվեց մի ձոր, ուր խոխոջելով վազում էր պարզ ու վճիտ առվակը:\n\nԳերիների խումբը կանգ առավ:\n\nԻնչպես երևում էր, պահապանները ևս հոգնած էին ու կարոտ հանգստի: \nՆրանք կանգ առան, և քիչ հետո խարույկների լույսը լուսավորեց գերիներին, որոնցից ով ինչպես կարողացավ թեք ընկավ գետնի վրա և լուռ ընկղմվեց անծայր վշտերի մեջ:\n\nԽմբից մի քանի քայլ հեռու, լեռ քարի վրա նստած էր մի ծերունի, իսկ դեռատի մի աղջիկ գլուխը դրած նրա ծնկներին լուռ արտասվում էր:\n\nՀայր ու դուստր էին դրանք, որոնց երկուսին էլ տանում էին գերության: \nԾերունի հոր կյանքը խնայել էին միմիայն աղջկա գեղեցկության համար: \nՄահաբեր սուրը պետք է կտրեր թշվառ ծերուկի վիզը, երբ դուստրը աղի արցունքով փրկեց նրա կյանքը:\n\nՆրանք լուռ էին: \nԱյդ լռությունը խզեց դուստրը և արտասվաթոր աչքերով դառնալով հորը՝ ասաց.\n— Ա՜խ, հայրի՛կ, ինչքա՜ն ծանր է գերությունը…\tԱստված խղճա մեզ:\n\nՀայրը շփեց մորուքը, հուսահատ մի ցնցում արավ, վեր նայեց դեպի անողոք երկինքը, ապա, շոյելով աղջկա գլուխը, դառնացած սրտով կանչեց.\n— Հա՜,աստված խղճա մեզ... մեղա՜ քեզ Աստղիկ ջան, աստված մեզ չի խղճա, որովհետև մենք մեր ձեռքերով ենք մեր գերեզմանը փորում... \nՀայի աստվածն այստեղ մեղք չունի, արաբի աստվածն է մեր երկրին տիրում: \nՄեր իշխանները, հայի աստծուն մոռացած, արաբի աստծուն են երկրպագում, նրա ամիրապետի փեշի տակ մտնում ու մեզ անտեր ու անտիրական թողնում... \nԱնտե՜ր ենք, աղջի՛կս, անտիրակա՜ն, որ՜բ և անօգնակա՜ն... — Կանչեց ծերուկը մի այնպիսի ցավոտ հևքով, որ արաբ պահապանը կանգ առավ ու նիզակը ճոճելով կանչեց.\n— Լռի՛ր, անհավատ, բավական է ինչքան խոսեցիր:\n\nԾերուկը մի րոպե լռեց, կատաղությամբ լի աչքերով մեկ արաբ զինվորին նայեց ու մեկ` նրա նիզակի ծայրին, ապա կուրծքը առաջ ցցեց ու խորին վշտով կանչեց.\n— Լռեմ... \nԻնչու՞. ինչու՞ լռեմ... \nԵթե ես լռեմ, քարերը կխոսեն: \nՄեր իշխանները մեզ անտեր թողած ձեր փեշի տակն են մտել ու ձեզ են ծառայում:\n\n— Նրանք խելոք են վարվում, դուք եք հիմարը, որ մեր սուրբ հավատը չեք ընդունում և մեր ամիրապետի դեմ եք ապստամբում, — ասաց զինվորը և կրկին սկսեց յուր չափավոր քայլվածքը:\n\n— Այո՛, մենք հիմար ենք, ճիշտ է ասում արաբը, — դարձավ Աստղիկը հորը: \n— Հիմար ենք, որովհետև մեր կյանքի անդորրության մասին չենք մտածում ու հավատներս չենք ուրանում... \nՕ՜ , եթե մենք էլ մեր հավատն ու ազգը մոռանայինք, իսլամին երկրպագություն անեինք, այն ժամանակ այս գերության մեջ չէինք լինի:\n\n— Չէ՜, աղջի՛կս, մեղք մի՛ անի, մենք ենք, որ մեր ազգն ենք պահում: \nՄենք ենք, որ Լուսավորչի լուսաթաթախ հավատն ենք պահպանում: \nժողովուրդը, հասարակ ամբոխը եթե չլիներ, հայ ազգն ու կրոնը վաղուց վերջացած կլիներ: \nԴառն օրերն ու տանջանքները աստված մեզ է տվել, ու մենք պիտի քաշենք: \nԼացն ու արցունքը մեզ է վիճակված կրելու, իսկ իշխանին՝ քեֆ ու անդորր կյանքը…\tՄենք պիտի տնքանք ու հառաչենք, իսկ իշխանը խնդա և ուրախանա...\n— Բայց մինչև ե՞րբ, հայրի՛կ, խավարում է կյանքիս գարունը, դեռափթիթ արևս մթնում...\n— Համբերի՜ր, զավա՛կս, համբերի՜ր... \nՀամբերությունն է մեր բաժինը: \nԱ՜խ, իմ եղան:\n\nԱյդ ժամանակ պահապան զինվորը նորից կանգ առավ ու մտրակի հարվածը իջեցնելով խեղճ ծերուկի մեջքին ասաց.\n— Լռի՛ր, շուն, թե չէ կաշիդ կքերթեմ:\n\nԱստղիկի սիրտը մորմոքվեց և յուր մարմնով պատսպարելով հորը դիմեց պահապանին.\n— Ի՛նձ զարկ, անօրե՜ն, բայց հորս ձեռք մի՛ տա: \nՍպանի՛ր ինձ, որ վերջ տրվի իմ թշվառ կյանքին:\n\nԱրաբ զինվորը ժպտաց ու դառն հեգնանքով Աստղիկին դիմելով` ասաց.\n— Չէ՜, մահը քեզ համար չէ, այլ այս զառամյալ ծերունու համար: \nԴու չես մեռնի, խելա՛ռ աղջիկ: \nԴու սիրուն ես և գեղեցիկ, ու մեր ամիրապետը եթե գեղեցկությունդ տեսնի, քեզ յուր հարեմը կտանի ու դու այնտեղ երջանիկ կապրես:\n\n— Թշվա՛ռ անհավատ, մի՞թե կարծում ես, թե ես կենդանի նրա ձեռքը կընկնեմ:\n\n— Օ՜...քեզ նման կամակոր աղջիկներ շատ են եղել որոնք այդպես են խոսել, բայց վերջը իրենց երջանկությունը մեր իշխանների գրկումն են գտել: \nԿգա ժամանակ, երբ դու էլ, մեր ճշմարիտ կրոնն ընդունելով, երջանիկ կապրես... \nԱ՜յ, եթե Յուսուֆը կամ մեր իշխանները քեզ չվերցնեն, ես քեզ ուրախությամբ իմ տունը կտանեմ: \nԲայց ի՞նչ անես, որ հենց վաղը դու մեր իշխանի գրկում կլինես, իսկ այս զառամյալ ծերուկի դիակը շները կլափեն...\n— Հայրի՛կ, այս ի՞նչ է ասում... \nԱ՜խ, մահը լավ է ինձ համար, քան սրանց պիղծ ձեռքերը:\n\n— Մահն է մեր բաժինը, աղջի՛կս, ավելին մի՛ սպասիր... \nՄենք պիտի մեռնենք, որ իշխանը ապրի: \nՍև ճակատագիրն է մեր բաժինը, — ասաց ծերունին, գրկեց աղջկան և լռեց:\n\nԼուռ էին և մյուս գերիները, այնինչ արաբ զինվորները, կրակի շուրջը բոլորած, ուրախ քրքիջով ընթրիք էին անում ու լպիրշ հայացքով դեպի գերիները նայում...\nԺԸ\nԳիշերը յուր սևաթույր թևերը տարածել էր ամեն կողմ և խորին խավարի մեջ ընկղմել Աղստև կամ Խորաձոր14 ամրոցը, որ աժդահա գազանի նման դուրս էր ցցվել ժայռի գլխին և հպարտությամբ նայում էր ցած, յուր ոտքերի տակ, ուր ահռելի, խոր ձորի մեջ լռիկ-մնջիկ հոսում էր Աղստև գետակը...\nՉորս կողմը տիրում էր խորին լռություն, միայն երբեմն սուլելով անց էր կենում քամին, խրոխտալով հարձակվում պարիսպների վրա և ապա, հաղթվելով, ետ էր նահանջում և ոռնալով ու հառաչելով` փախչում հեռո՛ւ, հեռու... \nԿես-գիշերից անց էր. բերդի մեջ ամեն ինչ լուռ էր. խոր քուն էին մտել ամենքը սկսած արաբ իշխանից մինչև հետին զինվորը: \nԱմենքն արդեն գտնվում էին երազական այն աշխարհում, ուր գոյություն ունեն միայն դյութական սնոտի պատկերներ... \nՊահապաններն անգամ, որոնք ձանձրացել էին քամու ոռնալուց ու սուլելուց, չկարողանալով տանել դրա միատեսակ ու անտանելի ողբը, կուչ էին եկել ամեն մեկը մի անկյունում և ընկել մի տեսակ մրափի մեջ. երբեմն միայն, երբ հեռվում, ձորի միջից լսվում էր վայրենի բորենու և գայլերի ոռնոցը, նրանցից մի քանիսը բարձրացնում էին ծանրացած գլուխները և անիծում այդ գազաններին, որ իրենց քունը խանգարեցին...\nԲայց քամին յուր նվագն էր շարունակում և բուռն զորությամբ քշում երկնքի մոխրագույն ամպերը, որոնք արագությամբ հեռանում էին հորիզոնից, մեկը մյուսին հետևելով, մի ամպի կտոր մյուսի հետ խառնվելով ու ձուլվելով...\nՀենց այդ միջոցին Աշոտ Երկաթը յուր երկու հարյուր կտրիճներով զգույշ մագլցում էր ժայռից ժայռ, քարից-քար և մոտենում էր բերդին: \nՁորի կողմից մուտքը բաց էր, և այդ կողմից ապահով կարծելով միայն երկու պահապան էին նշանակված, որոնք հենց նոր քուն էին մտել և ընկել դյութական աշխարհը…\nՀայ կտրիճները բարձրանում էին վեր. ո՜չ մի շշունջ, ո՜չ մի ձայն չէր լսվում, ո՜չ մի քար, ո՜չ մի խիճ չէր գլորվում նրանց ոտքերի տակից, այլ աներկյուղ դևերի նման նրանք բարձրանում էին վեր՝ իրենց ոտքերի տակ թողնելով ահռելի ձորը, ուր ընկնողը պատառ-պատառ կլիներ:\n\nԽմբի առջևից գնում էր Աշոտ Երկաթը, ինչպես մի հասարակ զինվոր: \nԱհա նա բարձրացավ վեր և կանգ առնելով ազատ շունչ քաշեց ու սրբեց ճակատի քրտինքը, չնկատեց անգամ, որ հենց ոտքերի տակ տարածված է քնած պահապանի մարմինը: \nՀանկարծ նա լսեց մի տեսակ խուլ ձայն, որ ասում էր.\n— Գալի՜ս են, գալի՜ս, Շահնշա՜հը...\nԱշոտ Երկաթը սուրը մերկացրեց, բայց նայելով ոտքերի տակ փռված պահապանին, այն կրկին պատյանը դրեց և ինքն իրեն ասաց.\n— Է՜հ, սրա համար չարժեր սուր հանել, — և նկատելով, որ ձորից բարձրանում են յուր կտրիճները, միայն ոտքը դրեց պահապանի կրծքին:\n\nԱյդ միջոցին բոլոր կտրիճները արդեն հավաքվել էին Աշոտ Երկաթի շուրջը և նրա հրամանին էին սպասում, երբ լսվեց մի տեսակ թրմփոց, կարծես ինչ-որ մեկը գլորվեց ձորը:\n\n— Ո՞վ ընկավ, — հարցրեց Աշոտ Երկաթը, ցած ձայնով դիմելով յուր կտրիճներին:\n\n— Ո՛չ ոք — պատասխանեց զինվորներից մեկը՝ առաջ գալով, — պահապաններից մեկին Մահմեդի գիրկն ուղարկեցինք:\n\n— Շատ լավ արիք, այժմ հարկավոր է զգույշ առաջ գնալ և սկսել կոտորածը: \nԲայց հենց որ լսեք, թե իմացան մեր բերդ մտնելը, ամեն կողմից ահագին աղմուկ բարձրացրեք և շփոթեցրեք բոլորին: \nՉխնայել ո՛չ ոքի, մինչև որ զենքերը վայր չդնեն: \nԴե՜, իմ կտրիճնե՛ր, սկսեցեք գործը, ժամանակ չպետք է կորցնել, — ասաց Աշոտը, և նրանք մի քանի խմբերի բաժանվելով՝ սկսեցին կոտորածը:\n\nՔնած զինվորները չգիտեին՝ մարդիկ են իրենց գլուխները կտրում, թե դևեր: \nՆրանք մինչև անգամ ժամանակ չունեցան զենքի դիմելու, մի քանիսը միայն խելքի եկան, բայց հայ կտրիճների սուրը նրանց էլ վերջ տվեց: \nՉանցավ կարճ ժամանակ, արշալույսը դեռ նոր էր բացվում, երբ ամբողջ բերդի մեջ գտնված արաբաց գնդից կեսը կոտորված էր, իսկ մյուս մասը գերի բռնված:\n\nԱշոտ Երկաթը ազատ շունչ քաշեց, երբ զգաց, որ վերջին հարվածը տվեց Յուսուֆի զինվորներին, որոնք այլևս չեն համարձակվի իրեն անհանգիստ անել…\tՋախջախելով Յուսուֆի վերջին զորությունը՝ Աշոտ Երկաթը շտապեց վերադառնալ Արշարունյաց երկիրը:\n\n915 թվականն էր, երբ հայ իշխանները, ակնածելով Աշոտ Երկաթի քաջագործություններից և կարճ ժամանակում ցույց տված հաղթություններից, ի մի ժողովվելով, Ափխազաց Գուրգենի և վրաց Ատրներսեհ արքայի հետ միասին թագավորեցրին նրան յուր հոր փոխարեն:\n\nԱյնուհետև նա սկսեց խնամել երկիրը իբրև հայր: \nՆա փառքի համար չէր մտածում, նրա միակ ցանկությունն էր տեսնել յուր ժողովրդի բարօրությունը: \nՍակայն այդ հանգստությունը երկար չտևեց, և հայոց խաղաղ երկիրը նորից ալեկոծվեց, նորից արյան և կոտորածի ասպարեզ դարձավ, որ շփոթեց Աշոտ Երկաթի սիրտը: \nԱյս անգամ վերքը շատ ծանր էր:\n\nԺԹ\nԻնչպես հայը յուր ժողովրդին, ինչպես հասարակ մարդ, Աշոտ Երկաթը սուրը մի կողմ դրած, շրջում էր ժողովրդի մեջ և նրա երկարամյա վերքերը բուժում, նրա կարիքներին դարման անում: \nՆա ման էր գալիս քաղաքից քաղաք, գյուղից գյուղ, ծանոթանում էր ժողովրդի դրությանը, երբ անակնկալ դիպվածը ստիպեց նրան ընդհատել այն և նորից զենքի դիմել, նորից մտնել արյան ասպարեզ:\n\nՄի երեկո, երբ նոր էր վերադարձել ժողովրդի մեջ շրջագայելուց, նրան հանձնեցին մի փոքրիկ նամակ, որ գրված էր մանր, բայց գեղեցիկ գրերով:\n\n— Ո՞վ բերեց այս նամակը, — հարցրեց Աշոտ Երկաթը ծառաներին՝ զարմացած շուռումուռ տալով այն:\n\n— Մի գյուղացի, որ յուր անունը և որտեղից լինելը չուզեց հայտնել, — պատասխանեց ծառան:\n\nԱշոտ Երկաթը շտապով բաց արավ նամակը և սկսեց կարդալ: \nՆա աչքերին չէր հավատում:\n\n«Քաջ Աշոտ Շահնշահ, — գրած էր նամակի մեջ, — մի՛ կարծիր, թե միայն նրանք են քո բարեկամները, որոնք քեզ անձամբ ճանաչում են: \nԵս քեզ չեմ տեսել, բայց լսելով քո քաջագործությունները՝ սիրում եմ քեզ: \nՍիրում եմ իմ հարազատ ծնողներից ավելի, սիրում եմ ինչպես իմ հարազատ եղբորը: \nԻմ մտածության առարկան միայն այն է, որ քեզ, թագավորա՛ց թագավոր, միշտ հաջողության մեջ տեսնեմ, և ես միշտ աղոթում եմ տիրոջը, որ քո կյանքը երկար պահի այն ժողովրդի համար, որ մինչև քո երևալը տառապում էր: \nԻնձ դու չես տեսնի, չես ճանաչի, բայց ես միշտ քեզ վրա պիտի մտածեմ և քո բարիքները ցանկանամ: \nՈւրախացավ սիրտս, երբ լսեցի քո քաջագործությունները: \nԻսկ այժմ ցավում եմ, որ տխուր լուրեր պիտի հաղորդեմ և վրդովեմ քո խաղաղությունը: \nԳիտեմ դու չես վհատվի. վհատությունը դյուցազնի գործը չէ, այլ թույլերի և վախկոտների, իսկ դու դյուցազների դյուցազնն ես: \nՀայաստանը նորից պիտի ավերմունքի ասպարեզ դառնա և այդ ավերմունքի պատճառը լինելու է Գագիկ Արծրունին, որ մոտ օրերս պիտի արշավի` Նախիջևան քաղաքը Սիսակյան իշխանից գրավելու: \nԶգուշացնում եմ քեզ, որ նա իր սուրը նաև քո դեմ է դարձնելու: \nՆա արդեն որոգայթներ է պատրաստում քեզ մեջը ձգելու, բայց նրա ամեն մի որոգայթը իզուր պիտի անցնի, քանի որ ես ամեն անգամ քեզ պիտի տեղեկություն տամ իր մտադրությունների մասին: \nԱռայժմ այսքան: \nՔեզ պաշտող իշխանուհի»:\n\nԱշոտ Երկաթը իրեն երազի մեջ էր կարծում. այնքան անակնկալ էր այդ նամակը: \nՈ՞վ պիտի լիներ այդ իշխանուհին, որ զգուշացնում է իրեն Գագիկ Արծրունու դավադրությունից, և ինչու՞ Գագիկը կրկին վրդովում է հայոց խաղաղությունը: \nՆա երկար ժամանակ չկարողացավ ոչ մեկի վրա մատնանիշ անել: \nԱրդյոք Գարդմանաց Սևադայի աղջի՞կն է, որի աչքերից շատ անգամ հափշտակվել էր ինքը: \nԵվ եթե նա է, ինչո՞ւ ստորագրություն չկա կամ ինչու՞ ինքը՝ Գարդմանաց իշխանը անձամբ չի հաղորդում այդ մասին, եթե գիտե Գագիկի այդ ստոր մտադրությունները: \nԻնչևէ, պետք է սպասել և տեսնել, թե որքան ճիշտ են իշխանուհու այդ ցուցմունքները:\n\n\n\n\n\n\nԵվ Աշոտ Երկաթը ծալեց նամակը ու մի կողմ դրեց: \nՉանցավ մի քանի օր, և ահա լուր ստացավ, որ Գագիկը հիրավի պաշարել է Նախիջևան քաղաքը: \nԲայց նա տեղից չշարժվեց՝ սպասելով հետևանքին: \nՆախիջևանը առավ Գագիկը, և ահա Սիսակյանց իշխանը, որին պատկանում էր այդ քաղաքը, բարկությամբ լի հարձակվեց Վասպուրականի վրա, սկսեց այդ երկիրը հուր ու մոխիր դարձնել: \nԵրկպառակության քարը գլորված էր, և սկսվեց Արծրունյաց ու Սիսակյանց արյունը թափվել: \nԱյդ ախտը տարածվեց նաև մյուս հայ իշխանների մեջ, որոնք դուրս գալով իրենց երկրի սահմաններից, սկսեցին հարևան հայ երկրներն ու գավառները ավերել և սրի ճարակ դարձնել:\n\nԿատաղեց Աշոտ Երկաթը և սուրը կրկին պատյանից հանելով սկսեց հայ նախարարների վրա գնալ: \nԵրկիրը նորից փոթորկվեց, նորից սուքն ու շիվանը տարածվեց, նորից գյուղերն ու քաղաքները ամայացան, և թշվառ ժողովուրդը նորից սկսեց հեծեծալ հայ նախարարների ըմբոստության և փառասիրության պատճառով: \nԱրտաքին թշնամին չկար, բայց ներքին խռովությունները ավելի խորն էին խոցում խեղճ ժողովրդին:\n\nԲայց արտաքին թշնամին էլ հեռու չէր: \nՅուսուֆը, որ միշտ ատամները կրճտացնում էր Աշոտ Երկաթի վրա և մտածում նրանից վրեժխնդիր լինել յուր զորքերին այնպես չարարչար հալածելու պատճառով, այժմ սիրտ առավ և կամաց-կամաց պատրաստություններ էր տեսնում Հայաստանի վրա հարձակվելու: \nՆա ուրախանում էր հայ նախարարների անմիաբանությունը տեսնելով և ազատ էր թողել նրանց իրար դեմ կռվելու, իրար ոչնչացնելու. նրան նպաստողը միայն այդ էր, ապա թե ոչ նա վախենում էր Աշոտ Երկաթի վրա հարձակվելուց: \nԺամանակն արդեն մոտեցել էր: \nԵվ Յուսուֆը հրամայեց յուր բոլոր զորքերին հավաքվել Ատրպատականում և այնտեղից մտնել հայոց երկիրը: \nՆրանք արդեն կամաց-կամաց մոտենում էին հայոց երկրին, այնինչ հայ իշխանները դեռ իրար արյունն էին թափում…",
    "Ինչպես անձրևից առաջացած հեղեղատը, ներս խուժեցին Յուսուֆի հրոսակները հայոց երկիրը և սկսեցին քանդել, ավերել ու կոտորել: \nԻնչպես հեղեղատը ողողում ու ավերում է առաջին հանդիպած տեղերը և ապա, զանազան ուղղությամբ ցրվելով, վազում է միշտ առաջ առանց հարցնելու տեղն ու դիրքը, այնպես էլ արաբաց հրոսակները նախ սկսեցին ավերել մոտիկ գավառները և ապա մտնել ավելի խորը, երկրի ներսը, ուր ազատ ասպարեզ գտնելով իրենց համար, մոխրի կույտեր դարձրին շեն գյուղերն ու քաղաքները... \nԻրենց ետևից նրանք թողնում էին միմիայն ավերակներ, սուք, լաց ու շիվան... \nԱմեն ինչ ոչնչանում էր նրանց բարբարոս ձեռքերից, ամեն ինչ կործանվում, և արյունով էր ողողվում մոխիր դարձած ավերակները... \nՈ՞վ էր խեղճ ժողովրդի պաշտպանը, նրանց մասին հոգացողը. ո՛չ ոք: \nԻշխաններից ոմանք իրար հետ էին կռվում, իսկ ոմանք ամրանում էին բերդերում՝ անպաշտպան թողնելով խեղճ ժողովրդին, որի քրտինքով էին ապրում իրենք... \nԱյո, ծանր էր, խիստ ծանր էր ժողովրդի դրությունը, ամեն հալածանք, ամեն տանջանք նրա գլխին էր թափվում, և նա անօգնական, իշխաններից մոռացված, ձեռքերը երկինք էր բարձրացնում և տիրոջից օգնություն խնդրում:\n\nԵվ նա, հույսը կտրած, ամենից մոռացված, սարսափով պատած, երկյուղից գլուխը կորցրած, թողնում էր յուր տուն ու տեղը, դաշտն ու արտը և փախչում լեռները. ամեն տեղ` սարում, դաշտում, տանը, մահ էր սպառնում նրան:\n\nՇատ վշտացավ Աշոտ Երկաթը, երբ լսեց ժողովրդի հեծեծանքը: \nՆա ձայն տվեց իշխաններին, նախարարներին. նրա ձայնը տարածվեց լեռներում ու ձորերում, արձագանք տվեց, բայց ո՛չ մի իշխան, ո՛չ մի նախարար տեղից չշարժվեց, ո՛չ մեկը պատասխան չտվեց նրա կանչին, ամենքը կարծես խոց լինեին և չլսեցին քաջի ձայնը:\n\nՍպասեց Աշոտ Երկաթը, շա՜տ սպասեց, մի թույլ ձայն անգամ չլսեց, ու վրդովվեց քաջի սիրտը. նրա աչքերում երևացին արցունքներ, որոնք գլորվեցին և խառնվեցին յուր սիրած ժողովրդի արտասուքներին: \nԴյուցազնը լալիս էր, լալիս էր ո՛չ թե մահից վախենալով, այլ նրա համար, որ ինքը չի կարող բյուրի դեմ կենալ... \nԱպա խոցված սրտով նայում է մի բուռ քաջերին, որոնք լուռ իր հրամանին են սպասում, ու նրա սիրտը լցվում է գոհունակությամբ, նրա աչքերից հուր է ցայտում, դեմքն ընդունում է վեհ ու խրոխտ կերպարանք և դառնալով նրանց՝ ասում է.\n— Տղե՛րք, մենք միայնակ ենք հազարավորների դեմ, մենք ամենքս պիտի մեռնենք, մահը միայն մի անգամ է գալիս: \nԱվելի լավ է քաջի պես մեռնենք, սրերը ձեռքներիս, քան թե անօրեններից գերվենք և բանտի մեջ մաշվենք...\nԱսում է նա, սուրը օդի մեջ ճոճում և թռչում առաջ:\n\n— Ապրի՛ Աշոտը, կեցցե՜ Շահնշահը, — գոռում են կտրիճները և նրա ետևից սլանում...\nՈւ թռչում է Աշոտը, մեկ այստեղ է կոտորում թշնամիներին ու հանկարծ աներևութանում, մեկ հայտնվում երկրի այլ կողմում: \nԱնակնկալ հարձակվում է նա թշնամիների վրա և հանկարծ չքանում...\nԶարհուրանքը պատում է Յուսուֆի զինվորներին, և նրանք ամեն րոպե սպասում են նրան, ինչպես երկնքի պատուհասի, բայց կրկին առաջ են գալիս, կրկին ավերում ու կոտորում, տանջանք տանջանքի վրա ավելացնում: \nՆրանք չեն հուսահատվում Աշոտ Երկաթի մանր հարձակումներից, նրանք գիտեն, որ իրենք շատ են, զորավոր, անթիվ, անհամար, ո՞ր մեկին կկոտորի Աշոտ Երկաթը...\nՈւ անօրենները տանջում էին անպաշտպան ժողովրդին, պառավներին և ծերերին կոտորում էին անխնա, ծծմայրների ձեռքերից դուրս էին կորզում նրանց սիրելի մանուկներին և գետնին խփելով՝ նրանց աչքի առաջ սպանում, հղի կանանց կոխկրտում էին ոտքերի տակ, որովայնը պատռելով դուրս էին կորզում պտուղը15 և դեն շպրտում: \nՄեծամեծներին զանազան տանջանքներ էին տալիս, որ ցույց տան իրենց պահած գանձերը և երբ ստանում էին ամեն ինչ՝ կամ սպանում էին նրանց, կամ գերության վարում և ստիպում հավատն ուրանալ: \nԳերիներին պահում էին ամենասոսկալի կերպով և երբ նրանք չէին ուրանում իրենց կրոնը, սարսափելի տանջանքներով մահացնում էին նրանց, մի քանիսին կենդանի էին թաղում, մի քանիսին ծանրության տակ ճխլում, իսկ ոմանց կրծքից սկսելով՝ սրով երկու կես էին անում կամ կենդանի մաս-մաս անում...\nԱնհնարին է մի առ մի հիշել այն սոսկալի տանջանքները, որ գործ էին դնում անօրենները...\nԻԱ\nՄութը նոր էր պատել աշխարհը, երբ Աշոտ Երկաթը յուր հոգնած կտրիճներով դանդաղ առաջ էր շարժվում:\n\nՀանկարծ նրա ձին ականջները ցցեց և գլուխը ճանապարհի մի կողմը թեքելով` նայեց:\n\nԱշոտ Երկաթը հավատում էր ձիու ուշիմությանը, նրա գլուխը բարձրացնելուն պես, ինքն էլ այն կողմը նայեց, բայց մթության մեջ ոչինչ չնկատեց, ուստի շոյելով ձիուն` ասաց.\n— Ի՞նչ է, ի՛մ նժույգ, ի՞նչից վախեցար: \nԹե քաղցած ես և շտապում ես կեր գտնել, սպասիր մի փոքր էլ, աստված մեզ էլ, քեզ էլ կերակուր կտա:\n\nՁին կանգ առավ, նրա հետ՝ նաև խումբը: \nՀեռու լանջի վրա երևում էր մի շինություն, որ վանքի էր նման, որտեղից երևում էր ճրագի աղոտ լուսավորություն: \nԲայց այդ չկանգնեցրեց ձիավորներին, ընդհակառակը, նրանք շատ ուրախացան, երբ տեսան ճրագի լույսը, քանի որ հանգստության էին կարոտ, իսկ թշնամի էր այդտեղ, թե բարեկամ՝ այդ միևնույն էր. եթե բարեկամ էր՝ հո լավ, իսկ եթե թշնամի, մի փոքր ջանք էր հարկավոր միայն, որ նրանց այդտեղից դուրս քշեին:\n\nՁիերը կանգնելուն պես, ճիշտ այդ ճրագի հակառակ կողմից նրանք լսեցին մի տեսակ խուլ, գերեզմանային ձայն. կարծես գետնի տակից ինչ-որ մեկը հառաչում էր: \nՆրանք սկսեցին ավելի ուշադրությամբ ունկնդրել. այո՛, հառաչում, տանջվում էր մի մարդ, որի ձայնը կարծես գերեզմանի միջից էր գալիս: \nՎանքի մոտ, անշուշտ, գերեզմաններ կան, և մեռելները հարություն են առել, մտածեցին մի քանիսը և ոմանք սարսափած սկսեցին լուռ աղոթք մրմնջալ ու երեսներին խաչ հանել:\n\nԱշոտ Երկաթը ձին քշեց դեպի ձայնը: \nՆրան հետևեց խումբը:\n\nՄի փոքր գնացին և հանկարծ սարսափահար կանգ առան: \nՄթության մեջ նրանց աչքին ներկայացավ մի սոսկալի պատկեր, որ ցնցեց բոլորի ուղեղը և փշաքաղեց նրանց մարմինը: \nԽմբի միջից մի քանիսը մինչև անգամ ուզեցան ետ դարձնել ձիերի գլուխը և փախչել այդ զարհուրելի տեսարանից, որը նրանց մտքի մեջ ծնեցրեց հազարավոր հրեշավոր երևույթներ, բայց Աշոտ Երկաթը ամեն բան հասկացավ և շուտով փարատեց յուր զինվորների սնոտիապաշտությունը:\n\n— Տղե՛րք, տեսնու՞մ եք ինչպիսի տանջանքների են ենթարկում հայերին, — ասաց նա և ցած թռավ ձիուց:\n\nՓայտերի վրա գլխիվայր ամուր կապված էին երկու մերկ կանայք, իսկ մի քանի գլուխ սարսափահար դուրս էին ցցվել հողի մակերևույթից:\n\n— Տղե՛րք, ետ ածեցեք և ազատեցեք գոնե այս երկուսին, որ դատապարտված են կենդանի թաղվելու, բայց դեռ շունչը բերաններումն է, — ասաց Աշոտ Երկաթը և ինքը, մի կողմ գնալով, նստեց կանաչ խոտի վրա և ընկավ խոր վշտի մեջ:\n\nԴավիթը և մի քանիսը շտապով քանդեցին հողը և ազատեցին երկուսին, որոնք թուլացած ընկան գետին:\n\nՈւշադրությամբ նայում էր Դավիթը թշվառների դեմքի գծագրությանը, երբ հանկարծ կանգ առավ և ապուշի նման սկսեց դիտել մեկին, ձեռքերը թուլացան և կարծես արյունը սառեց երակների մեջ: \nԱյդ դեմքը ծանոթ էր իրեն, բայց վախենում էր այդ նմանությունից, վախենում էր, որ նա լիներ, ում վրա կասկածում էր:\n\nՆայեց, նայեց և ապա հանկարծ փաթաթվեց նրա վզով և սկսեց խելագարի նման համբուրել: \nՄյուս զինվորները երկյուղով նայում էին և կարծում, թե Դավիթը խելագարվեց: \nԼուրը հասավ Աշոտ Երկաթին, նա վեր կացավ տեղից և մոտեցավ Դավթին, որ դեռ համբույրներ էր տալիս, առանց խոսել կարենալու:\n\n— Ի՞նչ ես անում, Դավի՛թ, — ասաց Աշոտ Երկաթը՝ բռնելով նրա ձեռքը:\n\nԴավիթը դադարեց համբուրելուց և խեղդվող ձայնով ասաց.\n— Ա՜խ, տե՛ր իմ, իմ աներն է, Մաթոսը: \nԻսկ ո՞ւր է Աստղիկս, իմ նշանածը:\n\nԱզատվածը, որ դեռ չէր հասկանում, թե ի՞նչ է կատարվում շուրջը, երբ լսեց յուր և Աստղիկի անունը, լայն բաց արավ աչքերը, նայեց Դավթին և ուշաթափվեց: \nԽեղճ մարդ, նա ճանաչեց կորած փեսային:\n\nԵրբ անցավ ուշաթափության պահը, երբ նրանք մի փոքր հանգստացան, սկսեցին իրար հարցուփորձ անել, իրար դրությունն իմանալ:\n\n— Ասա, ո՞ւր է իմ Աստղիկը, — դողդողալով հարցրեց Դավիթը,\n— Այնտե՛ղ, — ասաց Մաթոսը և ցույց տվեց դեպի երեվացող վանքը: \nԴավթի սիրտը տրոփեց, նա ուզում էր վեր կենալ և թռչել դեպի վանքը: \nԱյդ նկատեց Մաթոսը և կանգնեցրեց նրան:\n\n— Սպասի՛ր, ո՞ւր ես գնում, վանքը արաբաց զինվորներով լի է: \nՄենք մեր գյուղից փախուստ էինք տալիս, երբ հանդիպեցինք մի խումբ արաբների, որոնք անխնա ծեծելով մեզ, ամուր շղթաներով շղթայեցին ու բերին մինչև այստեղ: \nԱնասելի տանջանքներ տվին մեզ: \nՇատերին սպանեցին, մի քանիսին ողջ-ողջ հողում թաղեցին, իսկ այս երկու կանանց, որոնց տեսնում եք գլխիվայր կապած, այնքա՜ն ծեծեցին, մինչև շունչները փչեցին: \nԽեղճերը ուզում էին փախչել, բայց չհաջողվեց...\n— Իսկ Աստղի՞կը, — անհամբերությամբ խոսքը կտրեց Դավիթը:\n\n— Աստղիկիդ և ուրիշ օրիորդների բռնեցին ու տարան վանքը: \nՆա կենդանի է, բայց թե ինչ վիճակի մեջ, այդ աստծուն է հայտնի:\n\n— Քանի՞ մարդ են, — հարցրեց Աշոտ Երկաթը, որ մինչ այդ լուռ լսում էր:\n\n— Չգիտեմ, պետք է որ մոտ երեք հարյուր լինեն:\n\n— Լավ ուրեմն: \nՏղե՛րք, ձիերը թողեք իրենց տեղը և հետևեցեք ինձ, — ասաց Աշոտ Երկաթը և առաջ անցավ:\n\nԴավիթը ուզում էր ամենքից առաջ անցնել, բայց զսպում էր իրեն, այնինչ նրա սիրտը պատառ-պատառ էր լինում:\n\nԻԲ\nՎանքը, որին մոտենում էին մեր կտրիճները, գտնվում էր Մասյաց լեռան հարավային ստորոտներից մեկի վրա, մի խոր ձորում, որ ծածկված էր մացառներով ու թփերով:\n\nԱյդ ժամին, երբ Աշոտ Երկաթը մոտենում էր պարսպին, վանքի ներսում, վանականների ընդարձակ սենյակներից մեկում, կատարվում էր հետևյալ տեսարանը: \nԲազմոցին, ուր սովորություն ուներ թիկն տալու վանահայրը, այժմ նստած էր արաբաց այդ փոքրիկ գնդի մեծավորը:\n\nՆա խրոխտ, վայրենի դեմք ուներ, գլխին՝ սպիտակ չալմա, իսկ մեջքից կախված էր կեռ թուրը:\n\nՆրա մոտ, մի փոքր ցած, նստած էին ուրիշ մարդիկ, որոնք ըստ երևույթին նրա ստորադրյալներն էին:\n\nԴրանց առաջ կանգնած էին երեք հայ աղջիկներ, որոնք ամոթից և երկյուղից կախել էին գլուխները և լուռ հեկեկում էին: \nՍարսափը պատել էր խեղճերին, և նրանք դողում էին, այնինչ երեք գազան պետերը ամենայն ուշադրությամբ նրանց էին նայում և իրենց մտքում ընտրում գեղեցկին: \nՎայրենի կիրքը, անասնական ձգտումը րոպե առ րոպե գրգռվում էր մեծավորների մեջ և նրանց աչքերը բորբոքում մոլության կրակով:\n\nԲայց հայ աղջիկները ամոթից գետին էին մտնում և ամեն կերպ աշխատում էին երեսները թաքցնել:\n\n— Մոտեցե՛ք ինձ, մի՛ վախենաք, ես ձեզ վնաս չեմ տա, — ասաց մեծավորը՝ նշան անելով աղջիկներին: \nԲայց նրանք տեղներից չշարժվեցին:\n\n— Չե՞ք լսում, երեկ էլ երդվեցի, որ ձեզ ոչ մի վնաս չպիտի տամ, թեև դուք անհավատի աղջիկներ եք. բայց երդվում եմ ալլահով, որ եթե ձեր նզովյալ հավատը ուրանաք և ընդունեք ճշմարիտ կրոնը, դուք մեր ամիրապետի հարեմում ամենասիրուն աղջիկներից մեկը կլինեք:\n\n— Գյավուրի՛ աղջիկներ, խո՞ւլ եք, ինչ է, որ տեղներիցդ չեք շարժվում. թե՞ ուզում եք, որ այս կեռ թրովս ձեզ մաս-մաս կտրատեմ, — գոչեց մեծավորը բարձրաձայն և վեր թռչելով տեղից՝ բռնեց աղջիկներից մեկի ձեռքը, որ հազիվ տասնհինգ տարեկան լիներ: \nՆա քարշ տվեց նրան յուր մոտ և չնայած աղջկա ընդդիմության, գրկեց նրա նազելի իրանը, ամուր և ամուր սեղմեց կրծքին: \nՆույնը արեցին և մյուս երկու արաբները՝ հետևելով իրենց մեծավորի օրինակին:\n\nԱպա մեծավորը զոռով բարձրացրեց կիսաուշաթափ օրիորդի գլուխը և հիացած սկսեց նայել նրա գեղեցիկ դեմքին և փոքր ժամանակից հետո, յուր զզվելի շրթունքները մոտեցնելով նազելի կույսին, մի համբույր դրոշմեց թշվառ աղջկա գունատ շրթունքներին:\n\n— Ալլահը վկա, Ասկյա՛ր, — դարձավ նա յուր ընկերներից մեկին, — հայերի աղջիկների նման սիրունը աշխարհիս երեսին չկա, միայն ափսո՛ս, շա՜տ ափսոս, որ սրանք մուսուլման չեն: \n— Ապա նա սկսեց վավաշոտ աչքերով նրան նայել, նրա գեղեցկությամբ զմայլվել... \nԱնցան մի քանի րոպեներ, զարհուրանքի և տանջանքի րոպեներ, երբ հանկարծ դրսից լսվեցին սոսկալի աղաղակներ, վայնասունի ձայներ և սրերի հարվածներ... \nԵրեքն էլ բաց թողին կույսերին և վեր թռչելով տեղերից՝ թրերը մերկացրին:\n\nԱյս իսկ միջոցին դուռը ճարճատյունով փշրվեց և այնտեղ երևացին Աշոտ Երկաթը և Դավիթը: \nԴավիթը նայեց աղջիկներին, նայեց մեծավորի ոտքերի տակ փռված ուշաթափ աղջկան և ճանաչեց յուր Աստղիկին: \nՍոսկալի ճիչ արձակեց և խելակորույս վրա ընկավ ու գրկեց նրան: \nԱյդ միջոցին նրա գլխին շողաց արաբ մեծավորի կեռ թուրը, մի մազաչափ էլ և Դավթի գլուխը պիտի կես լիներ, երբ հասավ Աշոտ Երկաթը և տեղնուտեղը պառկեցրեց մեծավորին: \nՄյուս երկուսն էլ կատաղաբար վազեցին դեպի Աշոտ Երկաթը, բայց նրանք ևս արյունլվա գետին գլորվեցին, մինչդեռ դրսում՝ վանքի մեջ հայ կտրիճներն էին հունձ անում: \nՓոքր ժամանակ անց դադարեց կռիվը, թշնամիների մի մասը կոտորվել էր, իսկ մյուս մասը փախուստ էր տվել:\n\nԱշոտ Երկաթը թողեց, որ Դավիթը նշանածից կարոտն առնի, իսկ ինքը մի կողմ քաշվեց, հրամայելով, որ բոլորը հանգստանան, որպեսզի կրկին ճանապարհ ընկնեն: \nՆա գիտեր, որ փախստականները կվերադառնան նոր ուժով, և այն ժամանակ ինքը ծուղակի մեջ կնկնի: \nԵվ չսխալվեց:\n\nԴեռ Դավիթը կարոտը չէր առել Աստղիկից, դեռ նրա կտրիճները չէին հանգստացել և դեռ մութն ու խավարն իրարից նոր էին բաժանվում, արևելքում նոր էր մժժում արշալույսը, երբ արաբացոց մի ահագին խումբ շրջապատեց մեր կտրիճներին:\n\n— Է՜, ամեն մեկիս տասից ավելի կընկնի, — ասաց Աշոտ Երկաթը, երբ տեսավ նրանց բազմությունը:\n\nԵվ ժամանակ չտալով, որ յուր վրա հարձակվեն, հրամայեց առաջին հարձակումը գործել և շփոթեցնել արաբներին: \nԱղջիկներին հանձնեց հինգ զինվորի, որ զգույշ պահեն և աշխատեն շուտով կռվատեղից հեռացնել: \nԵվ ապա նրանք ահագին դղրդյունով վազեցին արաբացոց վրա ու ճեղքելով նրանց շարքերը ճանապարհ բացին և սկսեցին խռնվելով ետ նահանջել: \nԱրդեն բավական տեղ հեռացել էին, երբ Աշոտ Երկաթը նկատեց, որ զինվորներից մեկը ետ է մնացել և մի խումբ արաբներ պաշարել են նրան, այնինչ ինքը հարվածում է աջ ու ձախ կոտորում և ուզում է հարթել յուր ճանապարհը: \nԲայց թշնամիները շատ-շատ են, զինվորը հոգնում է, հազիվ է կարողանում սուրը շարժել: \nԱշոտ Երկաթը ուզում է թռչել, օգնության հասնել նրան, բայց տեսնում է, թե ինչպես տաս-քսան մարդ, ետևից գրոհ տալով, բռնում են զինվորին, խլում սուրը և ամուր չվաններով կապկպում: \nԱշոտ Երկաթը աչքերը դարձնում է յուր խմբին, պտրում է մեկին, բայց չի գտնում: \nՆրա աչքը հետապնդում է աղջիկներին, Աստղիկին, ապա խոր հոգոց է հանում և ետ քաշվում:\n\nԴավիթը չկար կտրիճների մեջ: \nՆա էր, որ գերի բռնվեց արաբներից, և խոր կսկիծ թողեց Աշոտ Երկաթի սրտում:\n\nԱյժմ ի՞նչ պիտի աներ խեղճ Աստղիկը առանց Դավթի:\n\nԻԳ\nԱշոտ Երկաթը յուր կտրիճներով, խույս տալով Յուսուֆի անթիվ բազմությունից, կեսօրվա դեմ կանգ առավ Շիրակի դաշտավայրում, մի բլրի ստորոտում, որտեղից երևում էր Արագած լեռան գագաթը, որ դեռևս ծածկված էր սպիտակ ձյունով:\n\nՏղերքը սկսեցին ճաշի պատրաստություն տեսնել, այնինչ Աշոտ Երկաթը, թիկն տալով մի քարի, յուր պղտոր հայացքը զարկել էր դեպի Արագածի բարձունքները և լուռ մտորում էր: \nԻ՞նչ էր անցնում նրա մտքով, հայտնի չէր, միայն նա սաստիկ տխուր էր:\n\nՆա նայում էր հեռուն, դեպի ձյունածածկ կատարը, դեպի Շիրակի ընդարձակ դաշտավայրը, ուր տիրում էր կատարյալ ամայություն, և նրա սիրտը հուզվում ու պղտորվում էր: \nՆա հիշում էր Շիրակի պտղավետությունը, նրա ցորենի փարթամ արտերը, այդ դաշտի շինականների ուրախ երգն ու պարը, նույն այդ դաշտը, որ երբեմն Շարայի որկորն էր հագեցնում, այժմ ներկայացնում էր մի սրտաճմլիկ ամայություն...\nԱրդյոք ի՞նչ պիտի լիներ սրա վերջը...\nԿարծես մահաբեր հուրը մի ակնթարթում կոտորել էր բոլոր բնակիչներին և ավերել այն բերրի ու պտղատու դաշտերը, որոնք ժիր ձեռքերի տակ պտղաբերում ու աճում էին...\nԱպա նա փակում էր աչքերը, որպեսզի չտեսնի յուր երկրի ամայությունը, չվրդովվի սիրտը, բայց հենց այդ ժամանակ նրա հոգին պաշարում էին ավելի զարհուրելի մտքեր, որոնք փշաքաղում էին մարմինը:\n\nՆա հայոց թագավոր էր, դյուցազն էր, հայր յուր ժողովրդին. նրա պարտքն էր խնամել, փայփայել և դարման անել այդ ժողովրդի բազմաթիվ վերքերին... բայց ի՞նչ էր անում ինքը, կարողանու՞մ էր արդյոք խնամել, գեթ ազատ պահել բազմաթիվ տառապանքներից: \nԻ՞նչ պիտի աներ մի դյուցազն, որի ձեռքն ու ոտքը շղթայել էին, որի կյանքի դեմ դավադրություններ և որոգայթներ էին լարում նույնիսկ հայ նախարարները, և դրանով չբավականանալով՝ միանալով թշնամու հետ՝ իրենց սուրը յուր դեմ էին դարձնում:\n\n— Այո՛, — ասում էր ինքն իրեն Աշոտ Երկաթը, — վաղ թե ուշ ես կխորտակեմ հայ նախարարների եսամոլությունը, վաղ թե ուշ ես կհաստատեմ մի զորավոր իշխանություն, որից կակնածեն մեր թշնամիները և այլևս չեն համարձակվի մեզ անհանգստացնել, բայց ինձ հարկավոր է մի կարճատև հանգստություն, որպեսզի կարողանամ այդ բանը հաջողեցնել, ապա թե ոչ ներկայիս անհնար է այդ:\n\nՄի հոգևորականություն ունենք, որի գլուխ է կանգնած Հովհաննես կաթողիկոսը, որի միջոցով կարելի էր ահագին փոփոխություններ անել, ուժեղացնել օրինական թագավորությունը, բայց այդ գլուխն էլ միայն ողբով է անցնում յուր օրերը և յուր կյանքի ապահովության համար զանազան կողմեր թափառում... \nԻ՞նչ անեմ ես միայնակ մի բուռ քաջերով: \nԺողովուրդն է, հասարակ ժողովուրդն է, որ ուժ է կազմում. նրա մեջ է ազգի փրկությունը, բայց ներկայիս այդ ուժը այնքան տառապած է, այնքան խոցված, որ նախ պիտի դարմանել նրան և ապա միայն վստահ հենվել նրա վրա...\nՎեր կացավ Աշոտ Երկաթը թիկն տված տեղից և շրջելով սկսեց ծրագրեր կազմել, թե ինչպե՞ս պիտի կարողանա յուր մտադրությունները ի կատար ածել և այդքան մանր իշխանություններից մի զորավոր մարմին կազմել:\n\nԿերան, խմեցին, հանգստացան և փոքր ժամանակից հետո խումբը առաջ շարժվեց: \nԲայց Աշոտ Երկաթի մտքից դուրս չէր գալիս Դավիթը, նա մտածում էր մի հնարքով ազատել նրան անհավատների ձեռքից: \nԱշոտ Երկաթը ափսոսում էր այդ մարդուն, որ հավատարմությամբ և քաջությամբ առաջինն է յուր կտրիճների մեջ:\n\nԱզատած աղջիկներին և Աստղիկին Հռիփսիմեի վանքում տեղավորելով, մի քանի օրից հետո նա կրկին պտտում էր Մասյաց ստորոտներում, ուր կորցրեց Դավթին և ամեն կերպ աշխատում էր նրա մասին տեղեկություններ հավաքել, բայց ոչ մի տեղից որոշակի ոչինչ չէր իմանում: \nՆա միայն լսում էր, որ գերիներից մի մասին անխնա կոտորում են, իսկ մյուսներին, որոնք քաջ և կորովի են, ուղարկում են Դվին՝ սպարապետի մոտ, ուր ամեն տանջանքներ են տալիս նրանց իրենց հավատից խախտելու համար: \nԱշոտ Երկաթը մի փոքրիկ գումարտակ ջարդելուց հետո, բռնեց նրանցից մի քանի զինվոր և սկսեց հարցուփորձ անել:\n\n— Ասա՛, անհավատ, դու տեղեկություն չունե՞ս Դավթի մասին, ու՞ր է նա, կենդանի է՞, թե մեռած՞:\n\nԶինվորները լուռ էին, բայց խարազանի հարվածները նրանց խոսեցրին:\n\n— Մի՜ վախեք, խոսեցեք, ես կընծայեմ ձեզ ձեր թշվառ կյանքը...\n— Ո՞ր Դավիթը, այն որ գերվեց վանքի կռվի ժամանա՞կ:\n\n— Այո՜, հենց նա:\n\n— Նրան տարան Դվին, սպարապետի մոտ: \nԱյնտեղ նրան մեր հավատի կբերեն: \nԱյդպիսի քաշը ափսոս է, որ ձեր պիղծ հավատն ունենա:\n\n— Լռի՜ր, անհավատ, նա այն մարդը չէ, որ յուր հավատն ուրանա:\n\n— Տանջանքները նրան խելքի կբերեն:\n\n— Ի՞նչ է, չե՞ս ուզում լռել: \nԻնչպես երևում է, կյանքը քեզ ձանձրացրել է, իմացիր ուրեմն, որ մենք էլ ենք ձեզանից տանջելու ձևերը սովորել: \nՏղե՜րք, — դարձավ նա յուր զինվորներին, — սրանց գլխիվայր կախեցեք և մտրակների համը ցույց տվեք:\n\nԶինվորները մերկացրին նրանց, ապա, գլխիվայր կախելով, պատրաստեցին ճիպոտները: \nԱրաբ զինվորները դեռ լուռ էին և սարսափահար նայում էին Աշոտ Երկաթին, արյունը կամաց-կամաց լցվում էր նրանց աչքերը, որոնք սկսում էին դուրս թափվել և սոսկալի կերպարանք ստանալ: \nՃիպոտների հարվածներն իջան նրանց մերկ մարմնին, և արյունը սկսեց առատությամբ բխել վերքերից: \nՑավը սոսկալի էր: \nՄինչ այդ նրանք լուռ էին, իսկ այժմ սկսեցին բառաչել և գթություն խնդրել: \nՃիպոտների հարվածները դեռ շարունակվում էին:\n\n— Գթությո՛ւն, խղճացե՛ք, — կանչում էին նրանք աղիողորմ ձայնով:\n\n— Դադարեցրե՜ք, — ասաց Աշոտ Երկաթը, երբ լսեց նրանց աղիողորմ բառաչյունը և տանջանքը, քաջի սիրտը չդիմացավ տեսնելով յուր թշնամյաց սոսկալի տանջանքը:\n\nԻԴ\nԱրշալույսը նոր էր ուզում բացվել, արևելքում արդեն նկատելի էր լույսի թույլ շողշողմունքը, րոպե առ րոպե պարզվում, պայծառանում էր հորիզոնը, բայց խավարը դեռ տիրապետում էր երկրին: \nԲագրևանգի ս. Գրիգոր վանքի շրջակայքում տիրում էր խորին խավար, տեղ-տեղ միայն, թփերի ու մացառների մեջ լսվում էին մի տեսակ թույլ ձայներ, արտույտները թափահարում էին թևերը և ապա նետի արագությամբ սլանում էին վեր և այնտեղ երգում իրենց տաղերը... \nՏխուր ու հուսահատ էին այդ տաղերը:\n\nՀենց այդ միջոցին ս. Գրիգոր վանքի բեմի առաջ, ինչպես մարմնացած արձան, ծունկ էր չոքել ծերունի վանահայր Տեր-Մարտիրոսը և ձեռքերը դեպի երկինք պարզած աղոթում էր…\tԱնշքացած եկեղեցու բեմի վրա դրված էր Քրիստոսի խաչելությունը, որի առաջ վառվում էր կանթեղը և թույլ լույսով լուսավորում խաչելությունն ու աղոթող ծերունուն:\n\nԳերեզմանային լռությունը տիրում էր չորս կողմը:\n\nՄիայն երբեմն շարժվում էր ծերունի վանահոր ալեզարդ մորուքը, որի վրայով մերթընդմերթ գլորվում էին արտասուքի կաթիլները և թրջում քարե հատակը...\nՋերմ ու զգացված էր վանահոր աղոթքը, դա աղոթք չէր ձևի համար, ո՜չ. ծերունին մոռացած յուր գոյությունը, մոռացած աշխարհը, ուրախությունն ու տառապանքը, յուր ամբողջ էությամբ ամփոփվել էր այդ աղոթքի մեջ:\n\nՀանկարծ նրա շրթունքները շարժվեցին, և մեռելային լռության մեջ լսվեց նրա ձայնը.\n— Օ՜հ, տե՜ր, — ասում էր նա, — տուր ինձ, իմ տկար բազուկներին ուժ և իմ հոգուն՝ արիություն, որ ես կարողանամ ի կատար ածել իմ մտադրությունները... \nԱնմեղ ժողովուրդը տառապում է, հալածվում անօրեններից քո սուրբ անվան համար, տուր ինձ կորով, որ ես կարողանամ մտնել ժողովրդի մեջ, ոգևորել նրան՝ քո խաչը ձեռքիս, որ նա մի սիրտ, մի հոգի դարձած կռվի յուր հալածիչների դեմ... \nՏե՛ր, խնայիր քո ժողովրդին, խնայիր այդ տառապյալ ժողովրդին, միության և համերաշխության ոգի ներշնչիր նախարարներին, որ նրանք ձեռք մեկնեն օրինական թագավորին՝ Աշոտ Երկաթին և այդպիսով դուրս հալածեն թշնամիներին: \nՏե՜ր, խնայի՜ր մեզ... — Ապա նա նայում էր խաչելությանը, և հոգեկան բուռն ալիքները երևում էին նրա դեմքին:\n\nՆրա աչքերը լցվում էին ոգևորությամբ, երակների մեջ կարծես վազում էր թարմ ու երիտասարդական արյուն, ծերության կնճիռները կարծես անհետանում էին նրա դեմքից: \nՄի տեսակ գերբնական զորություն կամաց-կամաց մտնում էր նրա երակների մեջ:\n\nԱյդ իսկ միջոցին լուսո աղոտ լուսավորությունը տարածվել էր վանքի մեջ: \nՎանահայրը վերջին անգամ յուր «Հայր մերը» մրմնջաց, վերջին անգամ համբուրեց խաչելությունը և վեր թռավ տեղից կարծես 20 — 30 տարով ջահելացած:\n\nԱյդ միջոցին վանքի դուռը կամաց բացվեց և երևաց Տեր-Մարտիրոսի ծառան:\n\n— Հա՜յր սուրբ, ձիերը պատրաստ են, — ասաց նա:\n\n— Այս րոպեիս, որդի, — ասաց վանահայրը և դուրս եկավ վանքից: \nՄի փոքր անց վանահայրը և յուր ծառան, հեծնելով ձիերը, թողին վանքը: \nԵրկար ժամանակ նրանք առաջ էին գնում, մինչև որ կեսօրվա դեմ կանգ առան մի գյուղում, որ մի փոքր հանգստանան և ապա կրկին ճանապարհը շարունակեն:\n\nԳյուղի մեռելությունը Տեր-Մարտիրոսի վրա սաստիկ վատ տպավորություն թողեց: \nԱյստեղ-այնտեղ, գետնափոր խրճիթներից երբեմն երևում էին գլուխներ, որ երկյուղով էին նայում ճանապարհորդներին:\n\nՏեր-Մարտիրոսը կանգ առավ գյուղի մեջտեղը և իսկույն նրան շրջապատեցին գյուղացիները ու սկսեցին աջը համբուրել: \nԽեղճերը, նրա ալեզարդ մորուքից խաբվելով, կարծում էին, թե եպիսկոպոս է շնորհ բերել իրենց գյուղը, ու նրանցից ամեն մեկը, ձիու սանձը բռնելով, խնդրում էր նրան իրենց տուն գնալ հանգստանալու:\n\n— Ո՞ւր է գյուղի քահանան, — հարցրեց Տեր-Մարտիրոսը:\n\n— Հա՜յր սուրբ, գյուղի քահանային դեռ անցյալ տարի սպանեցին անօրենները, մենք այժմ քահանա չունենք:\n\nՏեր-Մարտիրոսը ոչինչ չպատասխանեց, իջավ ձիուց և մտավ հանդիպակաց խրճիթը: \nՇինականները բոլորը տխուր և հուսահատ էին, խորին թախիծը պատել էր նրանց դեմքերը, նրանք և իրենց, երեխաները մերկ ու բոկոտն էին, մի քանի ցնցոտիներ միայն ծածկում էին նրանց մարմինը:\n\n— Ինչպե՞ս եք, զավակնե՜րս, — հարցրեց Տեր-Մարտիրոսը, թեև համոզված էր, որ տրտունջից ավելի ոչինչ չպիտի լսի:\n\n— Է՛հ, հա յր սուրբ, ինչպես տեսնում եք՝ սոված, քաղցած, մերկ և տանջված: \nԱմեն բան խլեցին մեզանից անօրենները, ամեն բան տարան, ամեն անգթություն գործեցին, մեր մեջ էլ չմնաց ուժ, զորություն տանելու այսչափ տառապանքները: \nԽոփը ժանգոտեց, դաշտերնիս մնաց առանց վարելու, առանց ցանելու. հացերնիս սկսում է պակասել: \nՄեր տերը դուք եք, եթե դուք օգնություն չանեք, մենք կորած ենք:\n\n— Մի՜ հուսահատվեք, զավակնե՜րս, հույսներդ դրեք աստծո վրա: \nՆա է գթածը և ողորմածը, կարճ ժամանակ կանցնի և ամեն տառապանքներ կվերջանան, հնազանդ եղեք միայն ձեր թագավորին, կաթողիկոսին, ահա ես գնում եմ ընկնելու Աշոտ Երկաթի և կաթողիկոսի ոտքերը, որ մի ճար անեն ազգի փրկության համար:\n\n— Օրհնյալ լինիք, հա՜յր սուրբ, որ կանգնած եք ժողովրդի համար և նրա մասին եք հոգում:\n\nԱյդ ժամանակ նրա համար բերեցին բոքոնի կտոր և մի քանի խաշած ձու:\n\n— Ներողություն կանեք, հա՜յր սուրբ, գյուղի մեջ սրանից ավելի բան չգտանք ձեզ պատվելու, — ասաց տան տերը, որ մի պատկառելի ծերունի էր:\n\nՀայր սուրբը ժպտաց:\n\n— Ի՞նչ հարկավոր է ինձ համար շքեղ ճաշեր, քանի որ իմ ժողովուրդը տառապում է: \nԺողովրդի թե՛ ցավը և թե՛ ուրախությունը մերն է, մենք ավելի` սոված պիտի մնանք, երբ տեսնում ենք, որ մեր ժողովուրդը սոված է:\n\nՏեր-Մարտիրոսը վերջացրեց համեստ ճաշը, քաջալերեց, հույս տվեց շինականներին և ապա ճանապարհը շարունակեց:\n\nԻԵ\nԴավթին Մասիս սարի ստորոտում ձերբակալելուց հետո շղթայեցին և ձգելով վանքի ախոռներից մեկը՝ պահապաններ կանգնեցրին: \nԱնցավ մի ամբողջ օր, բայց Դավիթը դեռ մի պատառ հաց չէր դրել բերանը, թեև հոգեպես ամենևին ընկճված չէր. ի՞նչ փույթ, թե իրեն մաս-մաս կկտրատեն անօրենները, գոնե ազատեց Աստղիկին, վերջին անգամ տեսավ նրան: \nՅուր դրությունը մոռացած նա միայն Աստղիկի վրա էր մտածում, չնկատեց անգամ, թե ինչպես ախոռի դուռը բացվեց և մի զինվոր նրա առաջ դրեց խեցե ամանով կեղտոտ ջուր ու հացի փշրանքներ:\n\nԱրաբ զինվորը մի փոքր կանգ առավ և տեսնելով նրա մտախոհ դեմքը՝ ասաց.\n— Հը՛, անհավա՜տ շուն, ի՞նչ ես մտածում, ու՞ր գնաց քո քաջությունը, որ մահիցդ առաջ այդպես սարսափի մեջ ես ընկել:\n\nԴավիթը ոչինչ չպատասխանեց, ապա տեսնելով հացի կտորտանքը և խեցիով ջուրը, ժպտաց:\n\n— Հ՛ը, ի՞նչ ես ժպտում, գոհ չե՞ս դրանով. ձեզ նման շներին սոված պետք է սպանել, ո՜չ թե հաց ու ջուր տալ:\n\n— Չե՞ս կորչի այստեղից, — ասաց Դավիթը, ցանկանալով վերջ դնել նրա վայրահաչությանը, և հրացայտ աչքերը ուղղեց զինվորի վրա:\n\n— Սպասի՜ր, շուտով քո կաշին էլ կքերթենք, ափսոս միայն, որ մեր իշխանը թույլ չի տալիս քո դատաստանը այստեղ անել, բայց վնաս չկա, Դվինում էլ չես ազատվի մահից, — ասաց զինվորը և դուրս գնաց:\n\nՉանցավ մի քանի ժամ, և ահա նա զգաց, որ ինչ-որ մեկը աքացի է տալիս իրեն: \nՇփոթված վեր թռավ տեղից, սուրը միտն ընկավ և ձեռքը անգիտակցորեն դեպի գոտին տարավ, բայց սուրը չկար. շղթաներն էին միայն զնգզնգում: \nԽելքի եկավ նա, յուր գերությունը մտաբերեց և հաղաղած աչքերը շուրջը դարձրեց: \nԿանթեղի թույլ լուսավորության տակ նկատեց հինգ թե վեց զինվոր` սրերը և նիզակները ձեռքներին, որոնցից մի քանիսը իր վրա ընկնելով` սկսեցին իրեն չվաներով պինդ կապկապել. շղթաներից գոհ չէին, պարաններով էլ էին կապում: \nԴավիթը լուռ էր և չէր դիմադրում:\n\nԿապկապելուց հետո նրան ձի նստեցրին և հիսուն ձիավորներով տարան: \nՄթության մեջ Դավիթը ճանապարհներին էր նայում... հասկացավ, որ իրեն տանում են Դվին, ուր նստած էր Յուսուֆը: \nԶգում էր նա, որ Դվին ընկնելուց հետո էլ փրկության հույս չկա, ուստի ուժ էր անում պարաններն ու շղթաները կտրատելու, բայց նրանք շատ էին ամուր: \nԱ՛խ, եթե ազատ լիներ և սուրբ ձեռքին, այն ժամանակ վա՜յ իրեն շրջապատողներին, հոգ չէր, թե դրանք հիսուն հոգի էին, իսկ ինքը՝ միայնակ:\n\n\n\n\n\n\nՄյուս օրը, երեկոյան դեմ նրանք Դվին մտան: \nԴավիթը սպասում էր տաժանելի չարչարանքների և խոնավ ու մութ բանտի, բայց շատ զարմացավ, երբ ետ արին չվանները` թողնելով միայն երկաթե շղթաները և մի մաքուր սենյակ տանելով` պատվական ճաշ հրամցրին:\n\n— Այս ճաշը դեռ ուտենք, հետո տեսնենք, թե ի՞նչ է դուրս գալիս: \nԲայց այս ընդունելությունը լավ նշան չէ, — մռմռաց ինքն իրեն Դավիթը: \nԱյնքան դուր եկավ ճաշը, որ քիչ մնաց ամաններն էլ հետը ուտեր:\n\nԱնցավ մի քանի օր, և ահա նրա սենյակի դուռը բացելով ներս մտավ մի մարդ՝ սպիտակ չալմայով: \nԱյցելուն մոտեցավ Դավթին և նստելով նրա մոտ՝ ասաց.\n— Ողջո՛ւյն քաջին. մեծ սպարապետ Յուսուֆը, լսելով քո քաջությունները, հիացած է մնացել: \nԹող ալլահը ավելի ուժ և կարողություն տա բազուկներիդ: \nԲայց դու թո՛ղ քո պիղծ հավատը և ընդունիր Մուհամմեդի սուրբ ու ճշմարիտ կրոնը, և այն ժամանակ Յուսուֆը աչքի լույսի պես կպահի քեզ ու մեծամեծ ընծաներ կտա:\n\n— Հա՛, հա՛, հա՛ — մի քրքիջ արձակեց Դավիթը, — ա՛յ թե ինչի համար էր Յուսուֆն ինձ պատիվներ տալիս, իսկ ես այնքան հիմար էի, որ այդ չէի էլ մտածում:\n\nԲարկության ներկը անցավ մոլլայի դեմքով, բայց նա զսպեց իրեն:\n\n— Գյավուրնե՜ր, մինչև ե՞րբ պետք է մոլորված մնաք և չճանաչեք ճշմարիտ հավատը, մի՞թե չեք տեսնում ձեր երկրի ավերմունքը, ժողովրդի տառապանքը, որ կրկին այդպես համառում եք:\n\n— Մոլլա՜, լավ կլինի այստեղից պոչդ հավաքես և գնաս, եթե չես ուզում, որ փորիդ աքացի տամ: \nԳնա, հայտնի Յուսուֆին՝ ինչ անելու է, թող անի, ես նրանցից չեմ, որ մահից վախենամ և ընդունեմ ձեր պիղծ հավատը:\n\nՄոլլան, նզովելով Դավթին, դուրս գնաց սենյակից: \nՆույն երեկոյան նրան ձգեցին մութ ու խոնավ բանտը՝ երկու օրը մի անգամ տալով ցամաք հաց ու ջուր: \nԲայց Դավիթը չէր հուսահատվում: \nՆա պատրաստվում էր ընդունելու ամեն տեսակ չարչարանք, հիշում էր Սմբատ արքայի տանջանքները, երկնային պսակը և ավելի ոգևորվում:\n\nԱնցավ մի քանի ամիս, և նա դեռ տանջվում էր բանտի մեջ: \nԵվ ամեն անգամ, երբ գալիս էին յուր մոտ Յուսուֆի ուղարկած մարդիկ, որոնք խոստանում էին մեծամեծ պարգևներ՝ միայն թե հավատը ուրանա, կոպտությամբ ետ էր մղում նրանց: \nԲայց բանտի խոնավությունը և սննդի պակասությունը ազդում էին նրա առողջության վրա, օր ավուր այդ աժդահա մարդը հալվում էր ու մաշվում:\n\nՏարան մի անգամ էլ Յուսուֆ սպարապետի մոտ, որ գրկեց քաջին, ոսկի և իշխանություն խոստացավ նրան, եթե հավատը ուրանա, բայց Դավիթը կրկին անդրդվելի մնաց: \nՅուսուֆը բարկացավ և հրամայեց մյուս գերիների հետ գլխատել նաև նրան: \nԴավիթը վերադարձավ բանտ այն հույսով, որ վաղը առավոտյան կարժանանա նահատակության պսակին:\n\nԲայց գիշերը շատ երկար էր տևում, անցնում էր ժամանակը դանդաղ ինչպես հավիտենականություն: \nԴավիթն արթուն էր և սպասում էր արշալույսին, բայց բանտի միակ լուսանցքը դեռ չէր լուսավորվում աղոտ լույսով, խավար էր շուրջը, խավար էր նրա սրտի մեջ, կսկիծը, վիշտը, տառապանքը, դառն ու անմխիթար հիշողությունները մորմոքում էին նրա հոգին...\nԵվ հանկարծ խորին լռության մեջ նա մի սուր ձայն է լսում, որ փշաքաղում է նրա մարմինը: \nՆա գլուխը վեր է բարձրացնում: \nԵրկաթապատ բաց պատուհանից լսվում է գորտի սուր կռկռոցը, որ մոտենալով պատուհանին, յուր վերջին ողբն է կարդում: \nԴավիթը սարսռում է և երանի տալիս գորտին, որ այնպես ուրախ կռկռում էր: \nՆա սիրում էր այդ գորտին, որ այնպես հաճախ յուր նվագներն էր սարքում և յուր վերջին ժամերը մխիթարում: \nԲայց շուտով գորտն էլ լռեց, ու կրկին տիրեց լռությունը: \nԱ՛խ, ուր է թե շուտ լուսանար: \nՆա ծունկ չոքեց և աղոթել սկսեց: \nԱհա բանտի դռները բացվեցին, և երևաց դահիճը: \nՍառնասրտությամբ նայեց նա դահճին և հետևեց նրան: \nԵրբ հասավ այն հրապարակին ուր պիտի կատարվեր յուր գլխատումը, սոսկալի պատկերը ցնցեց նրա ուղեղը: \nՔառասուն, թե հիսուն հոգի մարդ, կին, աղջիկ, ռամիկ թե իշխան, պինդ շղթաներով կապած բոլորաձև մի շրջան էին կազմել, որոնց գլխներին, վայրենի գազանների նման պտտվում էին դահիճները` մերկ սրերը ձեռքներին:\n\nԶարհուրանքը պատեց նրան, երբ տեսավ գերյալների գունատ և սոսկումով պատած դեմքերը, իսկ այդ գերիների մեջ յուր կրտսեր եղբորը` Գուրգենին: \nԵրկու եղբայրների հայացքները հանդիպեցին իրար, և նրանք վրա վազելով փորձեցին գրկել միմյանց: \nԴահիճները, Յուսուֆի հրամանով, սկսեցին իրենց գործը: \nՇրջանում կանգնողներից մեկի արյունաթաթախ գլուխը վայր գլորվեց, վերջին անգամ բաց ու խուփ եղան սպանվածի աչքերը և հետո հառվեցին դատապարտյալների վրա:\n\nՍոսկումը և զարհուրանքը փշաքաղեցին խեղճ գերյալներին, որոնք մեկ-մեկ ընկնում էին ցած և օրհնելով աստծուն ավանդում հոգիները... \nՀերթը հասավ Դավթին:\n\n— Ուրացիր քո պիղծ հավատը և ազատիր քեզ, — կրկնեց Յուսուֆը:\n\n— Ո՜չ, չեմ ուրանա հավատս, ես քրիստոնյա եմ:\n\nՅուսուֆը նշան տվեց, և դահիճը մոտեցավ Դավթին սա վերջին անգամ նայեց յուր եղբորը և նկատելով նրա մահվան գունատությունը, երկյուղ կրեց, թե նա կթուլանա յուր հավատից, ուստի դիմելով նրան, ասաց.\n— Եղբա՛յր իմ, զոհիր քեզ Քրիստոսի սիրույն, ինչպես նա զոհեց յուր կյանքը մեզ համար:\n\nԳուրգենը առաջ ընկավ և ներկայացրեց վիզը դահճին:\n\nԴահիճը կտրեց նրա վիզը և քիչ հետո Դավթին գլխատեց: \nԸնկավ քաջի գլուխը առանց մի ձայն, մի տրտունջ հանելու...16\nԻԶ\nԻնչ էր անում այդ միջոցին հայոց Հովհաննես կաթողիկոսը, որ կարող էր մեծ դեր խաղալ յուր ահագին ազդեցությամբ:\n\nՆա անդադար փոփոխում էր յուր տեղը և վերջին ժամանակները գտնվում էր վրաց երկրում, Ատրներսեհի հովանավորության ներքո և այնտեղից ողբում ազգի թշվառությունը: \nՄի երեկո նրան հայտնեցին, թե Բագրևանդի սուրբ Գրիգոր վանքի վանահայրը ցանկանում է տեսնել իրեն:\n\nԿաթողիկոսը հրամայեց ընդունել նրան:\n\nՆերս մտավ Մարտիրոս հայրը և ծունկ չոքելով կաթողիկոսի առաջ` համբուրեց աջը:\n\n— Վեր կաց, ծերունի՜, և պատմիր, թե ի՞նչ լուր ունիս դու կարոտ հայրենիքից և թե ի՞նչը բերեց քեզ ինձ մոտ:\n\nՄարտիրոս հայրը վեր կացավ և սկսեց պատմել այն թշվառությունները, որոնց ենթակա էր եղել ազգը, ապա համարձակ դիմելով կաթողիկոսին ասաց.\n— Ազգը ձեզ, վեհափա՛ռ տեր, և Աշոտ Երկաթի՜ն է կարոտ: \nԱշոտ Երկաթը միայնակ է և ձեր օգնության է կարոտ, դուք միայն գլուխ պիտի կանգնեք, կոնդակներ ուղարկեք ամեն կողմ և ոգևորեք ազգը: \nՁեր պարտքն է ազգի մեջ ցրիվ տված ուժերը միացնել. հոգևոր գլուխը դո՜ւք եք, դո՜ւք պիտի քարոզեք նրանց միություն և համերաշխություն, ապա թե ոչ` ազգը կորած է. կկորչի ազգը, կկորչի և կաթողիկոսությունը: \nՄեր թշնամիները հողի համար չեն կռվում, այլ կրոնի, հավատի համար, այդ է արաբաց ջանքը: \nՄեր թշնամիները շատ լավ գիտեն, որ եթե մենք կրոնով միանանք արաբներին կամ հույներին, մեր երկիրն էլ նրանցը կդառնա:\n\nՊետք է հիշենք հինգերորդ դարը, այդ կրոնական պատերազմը, որ Վարդան Մամիկոնյանը յուր քաջերով մղեց Հազկերտի դեմ: \nՀինգերորդ դարում պարսիկներն էին աշխատում մեր հավատը խախտել, իսկ այժմ` արաբներն ու հույները: \nՀինգերորդ դարում էլ ունեինք դավաճաններ՝ Վասակներ և Մերուժաններ, այժմ էլ ունենք Գագիկներ և Աշոտներ... \nՀինգերորդ դարում էլ ունեինք քաջ զորապետ, ինչպիսին` երևելին Վարդանն էր, այժմ էլ ունենք Աշոտ Երկաթ, օրինական թագավոր, որ շվարել մնացել է և երկնքից է օգնություն սպասում: \nԱյժմ մեզ միայն մի բան է պակասում, որ նմանվենք ճիշտ հինգերորդ դարին, այդ Ղևոնդ երեցի պակասությունն է, որ չկա մեր մեջ: \nՈւ՞ր է այժմ Ղևոնդը, որ յուր անուշաբույր քարոզներով ոգևորի մեզ — չկա նա: \nԴու՜ք վեհափա՛ռ տեր, որ գլուխ եք կանգնած հոգևորականության, ձեր անձնական օրինակով պիտի ոգևորեք ազգը, որ նա չկորչի, նա ձե՜զ է սպասում...\nԿաթողիկոսը լուռ լսում էր նրան: \nՎերջացրեց վանահայրը, իսկ կաթողիկոսը դեռ լսում էր. նա կարծում էր, թե դեռ հայր Մարտիրոսը խոսում է և յուր հոգվո մեջ թողնում մի-մի սուր սլաք: \nՀիրավի կաթողիկոսի հոգու մեջ բացվեցին հին-հին վերքեր և հուզեցին թշվառ ծերունուն... \nԱյդ րոպեին նա ազգի ցավերով էր ցավում, նրա տառապանքներով տառապում, բայց միևնույն ժամանակ զգում էր, որ բավական չէ միմիայն լալ, ողբալ, հարկավոր է նաև ցավերին դարման անել, վերքերը բուժել: \nՄարտիրոս հոր խոսքերը սուր սլաքի նման ցցվեցին իր սրտում և, դիմելով նրան, ասաց դողդոջուն ձայնով.\n— Այո՜, ծերուկ, ես գլուխ եմ կանգնած ազգի, բայց մինչև օրս միայն ցավերով եմ անցկացրել օրերս: \nԳնա, որդի՛, դու էլ մտիր ժողովրդի մեջ և քարոզիր նրանց, ոգևորիր նրանց երկնային լույսով, իսկ ես, ինչքան թույլ կտան իմ տկար ուժերը, կընկնեմ նախարարների ոտքերը, կաղաչեմ, կպաղատեմ և կհաշտեցնեմ նրանց իրար հետ, որ պաշտպանեն օրինական թագավորին:\n\nՄարտիրոս հայրը դուրս եկավ կաթողիկոսի սենյակից գոհ սրտով և համարյա վազելով դեպի յուր օթևանը, դարձավ ծառային և ասաց ուրախ-ուրախ.\n— Ծառո՜ւկ, շտապով պատրաստիր ձիերը, մենք իսկույն պետք է ճանապարհ ընկնենք:\n\n— Ի՞նչ կա, հա՜յր սուրբ, որ այդպես շտապում եք, հարկավոր է մի փոքր հանգստանալ, — պատասխանեց ծառան զարմացած նրա այլայլված և ոգևորված դեմքը դիտելով:\n\n— Պետք է շտապել, որդի՜ս, պետք է շտապել, մենք շատ գործ ունենք կատարելու, ժամանակը շատ սուղ է:\n\nԾառուկը գլուխը քորեց և լուռ գնաց ձիերը պատրաստելու:\n\nԿարճ ժամանակից հետո նրանք իրենց երեսները դեպի Արշարունիք դարձրած մտախոհ առաջ էին գնում:\n\nԻ՞նչ էր մտածում Տեր-Մարտիրոսը, հայտնի չէ, միայն թե ամեն մի գյուղում երկար կանգ էր առնում, քարոզներ խոսում, ոգևորում և նրանց միջից զենք բանեցնող երիտասարդներից խմբեր կազմելով, կարգում էր նրանց վրա մի-մի մեծավոր և ապա շարունակում ճանապարհը...\nԻԷ\nՑուրտ ձմեռը վրա հասավ: \nՓչեցին սառը քամիներ, սար ու ձոր ձյունով ծածկեցին և սառցե հաստ կեղևով պատեցին Հայաստանը: \nԲուքը սկսեց ձյան հետ խաղալ՝ պար բռնելով և անախորժ ոռնալով... \nՎատ էր այդ ժամանակ խեղճ տառապյալ ժողովրդի դրությունը, որ հենց նոր էր շունչ քաշել սովի ձեռքից և այժմ ցուրտ սառնամանիքի դեմ էր կռվում:\n\nԱռավոտ էր: \nԱրևը նոր էր դուրս եկել և յուր ճառագայթները սփռել սպիտակ տարածության վրա:\n\nԱյդ միջոցին Արշարունիք գավառից դեպի Շիրակ տանող ճանապարհին երևացին մոտ երկու հարյուր հետիոտն ուղևորներ, որոնք չնայած ցրտի սաստկության, ուրախ զրույց անելով իրար հետ, առաջ էին գնում: \nԿորովի և քաջ տղամարդիկ էին դրանք, բայց ամենքն էլ գյուղական պարզ հագուստներով և մորթե ահագին գլխարկներով: \nՆրանք ամենքը զինված էին զանազան տեսակ զենքերով, նրանցից ոմանք սրեր, ոմանք էլ երկայն նիզակներ ունեին: \nՆրանց առջևից գնում էր ոտքից գլուխ զինված մի հաղթանդամ երիտասարդ, որ շարունակ խոսում էր յուր հետ քայլող ծեր հոգևորականի հետ:\n\n— Հա՜յր սուրբ, ի՞նչ ես կարծում, կարո՞ղ է արդյոք կաթողիկոսը հաշտեցնել մեր իշխաններին և նրանցից միացյալ ուժ կազմել, — հարցրեց խմբի առաջնորդը կողքից գնացող հոգևորականին, որ մեզ ծանոթ վանահայր Մարտիրոսն էր:\n\n— Ես հույս ունիմ, իշխա՜ն, — պատասխանեց Մարտիրոս հայրը, — մեծ է աստծո զորությունը, կգա ժամանակ, երբ նրանք կհասկանան իրենց բռնած կորստաբեր դիրքը և կմիանան: \nՄեզ մի մարդ էր հարկավոր, որ այդ բանին գլուխ կանգներ, քարոզեր միություն, և այդ մարդը կաթողիկոսն է: \nՆա մեծ բան կարող է անել, եթե գործ դնի յուր բոլոր ճարտարությունը:\n\n— Դժվա՛ր: \nԱյն դիրքը, որ այժմ բռնել են, և այն լարված հարաբերությունը, որ նախարարներն ունեն իրար հետ, համարյա թե անկարելի են անում միությունը:\n\n— Ինչո՞ւ չպիտի միանան, քանի որ այդ իրենց շահն է պահանջում: \nՄի՞թե նրանք չեն հասկանում, որ եթե չմիանան, այն ժամանակ արտաքին թշնամին մեկ-մեկ կոչնչացնի նրանց:\n\n— Եսականությունը և անձնասիրությունը այն աստիճան զարգացած է նրանց մեջ, որ նրանք այդ մասին ամենևին հոգս չեն անում: \nՆրանց միակ մտածմունքն այն է, որ իրենք հանգիստ լինեն, որսի գնան, քեֆ անեն և իրար ոտքի տակ փորելով՝ իրար ձեռքից հողերը հափշտակեն:\n\n— Ո՞ր մեկ օրինակը ասեմ քեզ: \nԳագիկ Արծրունին, որ բռնությամբ թագավորությունը հափշտակեց, այժմ ո՞վ գիտե, թե ինչ է մտածում: \nԱշոտ սպարապետը՝ Աշոտ Երկաթի հորեղբոր որդին, որ նստած է Դվին` Յուսուֆի մոտ, հարմար ժամանակի է սպասում, որ հափշտակի օրինական գահը: \nԵվ վերջապես Գուգարաց, Տայոց, Սյունաց և հազար ու մի մանր-մունր իշխաններ, որոնք չեն ուզում ճանաչել Աշոտ Երկաթին: \nԻ՞նչ պիտի լինի Աշոտ Երկաթի դրությունը, եթե դրանք կրկին շարունակեն իրար դեմ և Աշոտ Երկաթի դեմ զինվել:\n\n— Ի՞նչ պիտի լինի — ոչի՛նչ. թող շարունակեն մինչև որ իրենց պատիժը կստանան: \nԹող Աշոտ Երկաթի կողմը ժողովուրդը լինի, ահա այս կտրիճները, որոնց մեջն է ուժը,— ասաց Մարտիրոսը և ցույց տվեց իրենց հետևող խմբին:\n\n— Շատ լավ ես ասում, հա՜յր սուրբ, իսկ եթե նրանք սկսեն և դրանց արգելք դնել, այն ժամանակ ի՞նչ դուրս կգա միայն Այրարատյան երկրի մի բուռ ժողովրդով, որ առանց այն էլ հլու հպատակ է Աշոտ Երկաթին:\n\n— Իսկ ի՞նչ ենք շինում մենք, կաթողիկոսը: \nՄենք մեր տերունական խաչով ոտքի կկանգնեցնենք ամբողջ ազգը և ճանաչել կտանք օրինական թագավորին, այն ժամանակ վա՛յ իշխաններին, վա՛յ մատնիչներին, — պատասխանեց Մարտիրոս հայրը: \nԵվ երկուսն էլ լուռ կացան:\n\nՕրն արդեն թեքվել էր, երբ նրանք հասան մի գյուղ, որի գետնափոր խրճիթները հազիվ էին երևում ձյան տակից: \nՆրանք կանգ առան: \nՀենց այդ միջոցին խրճիթներից դուրս թափվեցին մարդիկ, որոնք լուռ կանգնեցին իշխանի և Մարտիրոս հոր շուրջը:\n\n— Հը՛: \nՈրդի՜ք ինչպե՞ս եք, — հարցրեց Մարտիրոս հայրը:\n\n— Գոհություն աստծո, լավ ենք, հա՜յր սուրբ, և մեր տղաներն էլ պատրաստ են ձեր հրամանը կատարելու, — ասաց գյուղացիներից մեկը, որ ըստ երևույթին գյուղի մեծը պիտի լիներ:\n\n— Շատ բարի, շատ լավ, հրամայիր թող գան, միանան այս կտրիճների հետ:\n\n— Տղա՜յք, գնացեք, մի փոքր հանգստացեք և ապա պետք է ճանապարհներս շարունակենք, — ասաց իշխանը դիմելով յուր խմբին, իսկ ինքը հայր սուրբի հետ ուղղվեց դեպի գյուղի մեծավորի տունը: \nԴեռ մի քանի քայլ չարած նրանց հանդիպեց երեսուն մարդուց բաղկացած մի խումբ, որոնք տեսնելով հայր սուրբին, ակնածությամբ գլուխները մերկացրին:\n\n— Ապրեք, զավակնե՜րս, այժմ գնացեք մի փոքր հանգստացեք մինչև որ ձեզ հրաման կտան մեզ հետ ճանապարհ ընկնելու, — ասաց Մարտիրոս հայրը այդ խմբին, որը եկել էր միանալու նրանց և ապա դառնալով դեպի գյուղի մեծավորը, ասաց.\n— Ապրե՜ս, լավ խումբ ես պատրաստել:\n\nՆրանք մտան խրճիթ և սկսեցին համեստ ճաշը վայելել: \nԽոսակցության նյութը Աշոտ Երկաթն էր, որին օգնության էին գնում նրանք: \nՀանկարծ գյուղացիներից մեկը ներս ընկավ և լեղապատառ կանչեց.\n— Հա՜յր սուրբ, մենք կորանք, հեռու, գյուղի սահմանում երևում են ձիավոր մարդիկ, վախենում եմ, որ Յուսուֆի գունդը լինի:\n\n— Մի՜ վախենաք, որդի՜ք, — ասաց հայր սուրբը, այժմ այստեղ երկու հարյուրից ավելի զինված մարդ ունենք, սրանք չորս հարյուր Յուսուֆի զինվորներ արժեն:\n\nԱպա իշխանն ու Մարտիրոս հայրը դուրս եկան և սկսեցին դիտել:\n\nՀեռու, գյուղի հորիզոնում, սպիտակ ձյան վրա մի քանի կետեր էին երևում, որոնք արագությամբ դեպի գյուղն էին շարժվում: \nԿասկած չկար, որ դրանք ձիավորներ են, որոնցից մի քանիսը առաջ էին ընկել, կարծես շուտ հասնելու գյուղը, իսկ մի մեծ սև կետ հետևիցն էր գալիս:\n\n— Է՛, հոգ չէ, — ասաց իշխանը, երբ նրանց խմբի քանակությունն աչքով որոշեց, — հարկավոր է միայն մեր տղայոցը խումբ-խումբ տեղավորել խրճիթներում և լուռ սպասել, երբ նրանք միամիտ ներս կխուժեն իրենց ասպատակությունն սկսելու, այն ժամանակ մենք կկտրենք նրանց գլուխները:\n\nԽմբին պատվերներ տվին, իսկ իշխանը քսան մարդով մի խրճիթում թաքնվեց, որ հանկարծակի հարձակվելով նրանց վրա՝ պակասն էլ ինքը լրացնի:\n\nԳյուղը լուռ էր: \nԱրաբաց խումբը մոտենում էր: \nՆրանց ձիերը քափ ու քրտինք էին կտրել: \nՄերկ սրերը հանած նրանք մտան գյուղ: \nԳյուղի մեռելությունը արաբաց հրոսակներին զարմանք պատճառեց: \nՄի խումբ շներ միայն հալածում էին նրանց, ոչ մի մարդ չէր երևում:\n\n— Անհավատները բոլորն էլ կոտորվել են, — ասաց մի վայրենի դեմքով մարդ, որ ըստ երևույթին խմբի մեծավորն էր:\n\n— Տղե՜րք, իջեք ձիերից և դուրս քաշեցեք հայերին հավաբներից, — դարձավ նա խմբին և ինքը իջնելով ձիուց հանդիպակաց խրճիթը դիմեց, որի դուռը փակ գտավ:\n\nՄի ակնթարթում խումբը ցրիվ եկավ գյուղի մեջ և ամեն մեկն աշխատում էր շուտ մտնել խրճիթները և ավարի լավ պատառները ինքը վերցնել:\n\nՀանկարծ ամեն կողմից լսվեցին վայնասունի, ճիչի և հայհոյանքի ձայներ, և քիչ հետո արաբաց խումբը դեպի յուր ձիերն էր վազում: \nԲայց հենց այդ միջոցին վրա հասավ Գևորգ իշխանը և յուր կտրիճներով սկսեց նրանց ճանապարհը կապել: \nԱրաբները կռվում էին հերոսաբար, բայց նրանց փրկություն չկար: \nԴուրս թափվեցին նաև հայոց մնացած խմբերը: \nՉանցավ կարճ ժամանակ, և երեք հարյուրի չափ ընտիր ձիեր և այդչափ էլ զենք ու զրահ մնաց հայ կտրիճների ձեռքին, որոնք ուրախությունից խելքներն էին կորցրել: \nԱստված ինքը հասցրեց նրանց ձիեր և զենք, որոնց այնքան կարոտ էին:\n\nԱրևն արդեն մայր էր մտնում, ուստի ուշ լինելու պատճառով խումբը որոշեց գիշերը գյուղում անցկացնել, լավ հանգստանալ, կազդուրվել և ապա առավոտյան կրկին ճանապարհը շարունակել:\n\nԲայց երբ լուսացավ, թանձր մշուշը պատել էր ամբողջ գյուղը, մի քանի քայլի վրա ոչինչ չէր երևում: \nՉնայած մառախուղին` խումբը ձիեր հեծած, կազմ և պատրաստ էր ճանապարհ ընկնելու: \nԵրբ դուրս եկան իշխանը և հայր սուրբը` խումբը վերցրեց գլխարկները:\n\nՄարտիրոս հայրը նայեց այդ քաջերին և ժպտաց: \nՄառախուղի մեջ ծածանվում էր կարմիր դրոշը` Բագրատունյաց խաչանիշ նշանով: \nԱպա նա պահպանիչ ասաց, և խումբը շուտով անհետացավ թանձր մշուշի մեջ...\nԳյուղի մեծ ու փոքրը, կանայք ու ծերերը երկար ժամանակ դեռ նայում էին նրանց ետևից և օրհնում նրանց ճանապարհը: \nՆրանք դեռ հեռվից, մառախուղի մեջ, տեսնում էին ծածանվող դրոշակը, որ այնպես սիրուն սազ էր գալիս այդ փոքրիկ խմբին:\n\n— Աջն ու խաչը ձեզ պահապան, — կրկնեցին գյուղացիները, երբ անհետացան նրանց աչքից խումբն ու դրոշակը, և ապա ամեն մարդ յուր խրճիթը մտավ:\n\nԱյդ ժամանակ սկսեց ձյունը, Հայաստանի խոշոր և փաթիլ-փաթիլ եկող ձյունը:\n\nԻԸ\nԳագիկ Արծրունին դժգոհ էր յուր վիճակից: \nՆախիջևան քաղաքը առնելով նրա սիրտը չէր գոհացել: \nՆա ուրիշ մտադրություններ ուներ յուր երկրի սահմանները ընդարձակելու և երկիրը ապահովելու համար, բայց այդ իրեն չէր հաջողվում: \nՅուսուֆի հրոսակները ողողում էին նաև Վասպուրականը և ոչ մի րոպե հանգստություն չէին տալիս նրան, ու ստիպված նա էլ Աշոտ Երկաթի նման լեռներն ու ամրոցներն էր քաշվում և հանկարծակի հարձակվում թշնամու գնդերի վրա:\n\nԱյդ տեսակ երերուն դրության մեջ էր Գագիկ Արծրունին, երբ Հովհաննես կաթողիկոսից օրհնության կոնդակ ստացավ, ուր կաթողիկոսը հրավիրում էր նրան գնալ Տարոն, նախարարների ժողովին ներկա գտնվելու և ազգի դրության մասին խորհրդակցելու:\n\nԳագիկը մերժեց այդ հրավերը, քանի որ ինքը, Վասպուրականի թագավոր լինելով, նախ՝ ոչ ոքից կախում չուներ և երկրորդ այդ ժողովում իրեն համար ոչ մի շահ չէր տեսնում: \nՆա չէր սիրում Բագրատունյաց ցեղը, և կույր նախանձը խեղդում էր նրան: \nԱմեն կերպ նա ջանում էր նսեմացնել այդ ցեղը, հավատացած լինելով, որ եթե ընկնեին Բագրատունիք, Արծրունյաց ցեղը պիտի գլուխ կանգներ և ձեռք գցեր Հայաստանի թագավորական գահը: \nՆա հավատացած էր, որ Բագրատունյաց ցեղն է յուր արգելքը, հետևապես Աշոտ Երկաթի դեմ պիտի դարձնե այդ հարվածը, բայց յուր այդ զայրույթն ու նախանձը ոչ մի կերպ չէր արտահայտում, որպեսզի աչքի չընկնի և այդպիսով գործը չփչացնի: \nՆա գործում էր Աշոտ Երկաթի դեմ, բայց շատ զգույշ և շրջանկատ. արտաքուստ շատ լավ հարաբերություններ ուներ Աշոտ Երկաթի հետ, թեև ո՜չ նրան էր թողնում յուր գործերին խառնվելու և ո՜չ ինքն էր նրան մի բանում օգնում, իսկ թե ի՞նչ էր գործում վարագույրի տակ, այդ ոչ ոք չգիտեր:\n\nՄի գիշեր Գագիկ Արծրունին քաշվեց յուր շքեղ սենյակներից մեկը, երկար ժամանակ զրույց էր անում Ռշտունյաց և Անձևացյաց իշխանների հետ, որոնք ճրագի աղոտ լուսավորության տակ մի խորհրդավոր տպավորություն էին թողնում:\n\n— Լսո՞ւմ եք, իշխաննե՜ր, — ասում էր Գագիկ Արծրունին, համարյա շշնջյունով, — ես վախենում եմ Աշոտ Երկաթից, նրան պետք է մեջտեղից վերացնել. ամեն հնարք, ամեն միջոց պետք է գործ դնել, որ նա բռնվի և Յուսուֆի ձեռքն ընկնի:\n\n— Ինչպե՞ս անենք, այդ մի փոքր դժվար է: \nԵթե նրա կյանքի դեմ դավադրություն լարեինք, հեշտ էր, բայց նրան Յուսուֆի ձեռքը գցելը մի փոքր դժվար է, — ասաց Ռշտունյաց իշխանը, որ մի քառասուն և հինգ տարեկան խորամանկ մարդ էր:\n\n— Չէ՛, պետք չէ նրա կյանքին ձեռք տալ, այդ մեր գործը չէ, հարկավոր է զգույշ կենալ: \nՄեր գլխավոր ջանքն այն պիտի լինի, որ նա Յուսուֆի ձեռքն ընկնի: \nԻսկ թե Յուսուֆն ինչ կանի նրան, այդ ամենի համար պարզ է:\n\n— Ես կարծում եմ, որ մեր արքան շատ լավ է ասում, — ասաց Անձևացյաց իշխանը, — եթե մեզանից մեկը ձեռք բարձրացնի, ազգը գլխի կրնկնի, և կասկածը այսպես թե այնպես Արծրունյաց ցեղի վրա կընկնի: \nՄիակ միջոցն այն է, որ մենք աշխատենք Աշոտ Երկաթին Յուսուֆի ձեռքը գցել...\n— Բայց ինչպե՞ս, — ընդհատեց Ռշտունյաց իշխանը:\n\n— Ինչպե՞ս, շատ պարզ: \nՀայտնի է, որ Յուսուֆն ընկած է նաև Վասպուրականի թագավորության հետ: \nՄենք պետք է ներկայանանք Յուսուֆին իբր Գագիկ արքայից հալածվածներ և պաշտպանություն խնդրենք: \nՅուսուֆը, կասկած չկա, որ մեզ սիրով կընդունի, և այն ժամանակ հեշտ է նրանց խմբի գլուխ անցնելը և Աշոտ Երկաթին հալածելը, — պատասխանեց Անձևացյաց իշխանը:\n\n— Ապրե՜ս, — ասաց Գագիկը՝ ձեռքը Անձևացյաց իշխանի ուսին խփելով, — լավ միտք հղացրիր իմ մեջ, դրանից ավելի լավ ճանապարհ անկարելի է գտնել:\n\n— Ճիշտ որ լավ է, — համաձայնեց նաև Ռշտունյաց իշխանը:\n\n— Այո՜, շատ լավ է: \nՈւրեմն վճռված բան է, հենց վաղը առավոտյան դուք երկուսով ճանապարհ կընկնեք Դվին և կներկայանաք Յուսուֆին: \nԱյնտեղ ձեր գլխավոր ջանքը պիտի լինի արաբաց գնդի գլուխն անցնել և արշավել Աշոտ Երկաթի վրա: \nԻսկ հետո, երբ լավ կապեր կհաստատեք սպարապետի հետ, ձեր գլխավոր ջանքը պիտի լինի ոչնչացնել Վասպուրականի լարված հարաբերությունը: \nԴուք Յուսուֆին կհայտնեք, որ ես ամենևին միտք չունեմ նրա դեմ ապստամբելու և թե պատրաստ եմ հարկը կանոնավորապես նրան հասցնելու, եթե ինձ հանգիստ թողնի:\n\nԻշխանները ոտքի ելան:\n\n— Հա՜, իմ քա՜ջ իշխաններ, իմացեք, որ սա միայն երեքիս մեջ խորին գաղտնիք է և այդ գաղտնիքը ոչ ոք չպիտի իմանա: \nՉվհատվեք, ամեն բանի դիմեցեք, ձեռք առեք ամեն միջոց և հաջողեցրեք գործը:\n\n— Միամիտ եղիր, արքա՜:\n\n— Ուրեմն բարի ճանապարհ, — ասաց Գագիկը և գրկելով համբուրեց նրանց ու ճանապարհ դրեց մինչև պալատից դուրս: \nՆա ներս եկավ և սկսեց շրջել սենյակում: \nԱմբողջ պալատը խոր քուն էր մտել, ո՜չ մի ձայն չէր լսվում, բացի լճի ծփանքից, որ մեղմ, բայց հավասարաչափ ծեծում էր Վանի ժայռերը:\n\nՄիամիտ շրջում էր Գագիկը սենյակում և զանազան ծրագրեր կազմում, եզրակացություն հանում, ինքն իրեն տխրում, ուրախանում, հրճվում և սարսափում՝ առանց նկատելու, թե ինչպես երկու վառ աչքեր հետևում են իրեն և դիտում յուր հոգու այլայլությունը:\n\nԳագիկ Արծրունու գաղտնիքը երեք անձնավորության մեջ չէր ամփոփված, այլ՝ չորս:\n\nԻԹ\nՄարտիրոս հոր հեռանալուց հետո, Հովհաննես կաթողիկոսը մի փոքր ժամանակ անշարժ մնաց, կարծես դյութված լիներ, ապա ոտքի կանգնեց և սկսեց շրջել ընդարձակ դահլիճում: \nԲուռն մտքերը նրան հանգստություն չէին տալիս: \nՆա մտքերի ծովն էր ընկել, որից չէր կարողանում դուրս գալ: \nԵրկար, շատ երկար մտածում էր նա, իր անելիքը կշռում, ցածր ու բարձր անում, մինչև որ հասավ գիշերը, և նա խոնջացած մահիճ մտավ, որ գոնե փոքր-ինչ հանգստանա և ազատվի յուր հոգու վրդովմունքից: \nԲայց գիշերն էլ հանգիստ չտվեց նրան, զարհուրելի պատկերները շփոթում էին կաթողիկոսի հոգին: \nՄտքերը բուռն ալիքների, վիշապների նման բարձրացնում էին իրենց գլուխները, իրար վրա հարձակվում, ջարդում, փշրում և ապա նորից հարձակվում...\nՏխուր էր կաթողիկոսի հոգին, և դառն էին նրա մտքերը, որոնք հետզհետե ավելի էին դառնանում: \nՆա ճանաչում էր հայ նախարարներին, գիտեր նրանց հոգին, նրանց անմիաբանությունն ու եսասիրությունը և ավելի էր հուսահատվում... \nԻ՞նչ պիտի աներ. միակ ելքը, միակ փրկությունը դա էր, յուր բոլոր ճիգը պիտի թափեր նախարարներին Աշոտ Երկաթի հետ հաշտեցնելու ու միացնելու համար, ապա թե ոչ՝ ազգը կորած էր: \nՈւստի նա կանգ առավ այն մտքի վրա, որ նախ հաշտեցնի Վրաց, Աղվանաց և Ափխազաց իշխաններին և ապա Տարոնի մեջ, այնտեղ, ուր գտնվում է մուրազատու սուրբ Կարապետի վանքը, նախարարների ժողով հրավիրի:\n\nՈւ հոգևոր տերը քուն մտավ փայփայած այդ մտքով՝ հաջողությունը աստծո վրա դնելով:\n\nԱրևի անդրանիկ ճառագայթները նոր էին դուրս եկել, երբ զարթնեց ազգի հովիվը, աղոթեց աստծուն և հենց պատրաստվում էր ներկայանալ վրաց Ատրներսեհ թագավորին, երբ հայտնեցին, թե հունաց կայսրից թուղթ է բերված իրեն: \nԻ՞նչ թուղթ էր դա, նոր թշվառությո՞ւն, թե՞ ուրախություն էր բերում, թե՞ հույները Հայաստանի թշվառությունը տեսնելով` նորից արծարծում էին հին առակները՝ կրոնական միության խնդիրը: \nԴողդոջուն ձեռքերով բաց արավ թուղթը և կարդաց հունաց Կոստանդին Պերփերուժեն կայսեր կողմից գրած պատրիարքի գրությունը.\n«...Սրա հետ միասին թուղթ ուղարկեցինք Ատրներսեհին և Ափխազաց Գուրգենին, խրատելով նրանց, որ լսեն ձեր խրատները, մոռանան իրենց գժտությունները և միմյանց հետ սիրով ու միաբան լինին: \nՁեր պարտքն է բերանե-բերան, թղթով, պատգամավորներով, եպիսկոպոսներով և քահանաներով աշխատել, որ չար հակառակությունը վերանա ձեր միջից և այդպիսով, միաբան և միախորհուրդ լինելով, չարությունը այլևս չկարողանա ապականել ձեր աշխարհը: \nԵթե դուք այդպիսով միանաք, այն ժամանակ մեր ինքնակալ թագավորն էլ, անհրաժեշտության դեպքում, կուղարկե բազմաթիվ զորք, իբրև ձեզ օգնական...»:\n\nՈւրախացավ կաթողիկոսը կարդալով այդ թուղթը և շտապով ներկայացավ Ատրներսեհին, որը խոսք տվեց նրան դադարեցնել յուր թշնամությունը հայոց հետ և օգնել նրանց Յուսուֆի դեմ:\n\nԳոհ սրտով բաժանվեց կաթողիկոսը Ատրներսեհից և ինքը վերադարձավ Հայաստան, Տարոն գավառը, որտեղից պատգամներ ուղարկեց ամեն կողմ, որ գան հավաքվեն հայ իշխաններն ու նախարարները:\n\nՔայց ի՞նչ շահեց կաթողիկոսը այդ ժողովից: \nՈչի՜նչ: \nՆախարարներից ոմանք չներկայացան ժողովին, իսկ ոմանք, իրար դեմ կրկին հակաճառելով, բաժանվեցին միմյանցից առանց մի ելքի գալու:\n\nՎհատվեց կաթողիկոսը և դառնացած սրտով նամակ ուղարկեց Հունաց կայսեր` նկարագրելով ազգի տառապյալ դրությունը, նախարարների անմիաբանությունը և օգնություն խնդրեց նրանից: \nԿարճ ժամանակ անցավ, և թղթի պատասխանն ստացվեց, որով Հունաց կայսրը իրեն և Աշոտ Երկաթին Կոստանդնուպոլիս էր հրավիրում՝ խոստանալով նրան շատ բարիքներ և օգնական զորք:\n\nԿաթողիկոսը, հրավիրման այդ թուղթը ստանալով, յուր գնալը մերժեց զանազան պատրվակներով, վախենալով, որ եթե ինքը գնա Կ. Պոլիս, կրկին կրոնական միության խնդիր կարծարծվի. ուստի ճանապարհ ընկավ Տարոնից դեպի Շիրակ՝ Աշոտ Երկաթի մոտ, որ խորհուրդ տա նրան ընդունելու հունաց հրավերը:",
    "Հեղինեն հոր սարսափելի գաղտնիքը իմանալուց հետո սաստիկ անհանգիստ էր: \nԻ՞նչ էր անում հայրը` մի սոսկալի դավադրություն, որով իրենց ամբողջ ցեղը պիտի մատներ դարեդար անեծքի և դավաճանի կոչմանը: \nԵվ ինչո՞վ կարելի էր այդ արատը վերացնել իրենցից, կրկին ոչնչով: \nՀեղինեի զգայուն և փափուկ սիրտը կսկծում էր, երբ միտն էր բերում այն գիշերվա գաղտնի խորհուրդը, և նա միջոցներ էր որոնում հոր ծրագիրը խորտակելու: \nՕրավուր հայրը ատելի էր դառնում, որդիական պարտավորությունները լռում էին նրա մեջ, և տիրապետում էր հոգում ազնվության ու ճշմարտության զգացմունքը: \nՄի կողմում կանգնած էր հայրը, իր գգվողն ու սիրողը` յուր վատ և զազրելի արարքներով, բայց որին բնության օրենքի համաձայն պարտավոր էր սիրել և հարգել, մյուս կողմում Աշոտ Երկաթն էր, օրինական թագավորը, իսկ հանձին նրա և ամբողջ ազգը:\n\nԱյստեղ տուժում էր միայն մի անձ, որ կուրացած էր փառամոլությամբ, իսկ այնտեղ` ազգը... \nԻնքը կանգնած էր երկուսի մեջ. երկուսն էլ ուժեղ էին, երկուսն էլ սիրելի, ո՞րին ավելի գերակշռություն տա, հո՞րը, որին պարտավոր էր սիրել, թե՞ ազգին...\nԱվելի լավ չէ՞ր լինի, եթե ինքը լռեր, հեռու քաշվեր այդ խարդավանքներից և յուր կանացի գործերին նայեր, քան թե տանը հոր դեմ լրտեսությամբ պարապեր...\nՆրա ի՞նչ գործն էր, եթե կսպանվեր Աշոտ Երկաթը, կխորտակվեր ազգը, կոչնչանար ամբողջ Հայաստանը, հո ինքը հանգիստ կլիներ. գոհ յուր վիճակից, շքեղ պալատներում ճեմելիս` շրջապատված հոր փաղաքշանքներով...\nՕ՛ , նա չէր ուզում անձնական հանգստություն, նրա երակներում կարծես չէր հոսում հոր արյունը, հոգու մեջ տիրապետում էր ազգի սերը, ճշմարտությունն ու արդարությունը... \nՆա ընտանիքը` հորը, մորը և ամեն հանգստություն զոհում էր ազգին, որի համար պատրաստ էր ամեն զոհողության: \nԱզգն էր նրա հայրն էլ, մայրն էլ, հանգստությունն էլ. երբ նա տառապում էր, ինքն էլ պիտի տառապեր, նրա հետ ուրախանար, նրա հետ տխրեր... \nԱհա թե ինչ էր մտածում նա, երբ մյուս օրն ևեթ կանչել տվեց յուր մոտ Տեր-Սահակին, որի հավատարմության մասին կասկած անգամ չուներ:\n\nԵրբ Տեր-Սահակը ներս մտավ նրա առանձնասենյակը, Հեղինեի երեսին գույն չկար, ամբողջ գիշերներ անքուն էր մնացել:\n\n— Ի՞նչ կա, աղջի՜կս, ինչո՞ւ այդպես այլայլված ես, — հարցրեց Տեր-Սահակը:\n\n— Օ՛ , տեր հայր, հոգիս մաշվում է. երբեմն այնպես եմ վրդովվում, որ քիչ է մնում ինձ ծովը գցեմ և վերջ դնեմ իմ տանջալից կյանքին:\n\n— Ի՞նչ է պատահել, աղջի՛կս, ասա՛, հայտնի՛ր, ես պատրաստ եմ քո բոլոր վշտերն սփոփել:\n\n— Ո՛չ, տե՛ր հայր, ո՛չ, իմ վշտերը չեն սփոփվի, մինչև որ հայրս ձեռք չվերցնի յուր ստոր արարքներից:\n\n\n\n\n\n\n— Ի՞նչ կա, էլի՞ նոր բան:\n\n— Եվ ինչպիսի՜... \nԵրեկ իրիկուն մեր պալատումն էին Ռշտունյաց և Անձևացյաց իշխանները, որոնց հետ հայրս երկար խորհուրդ էր անում, թե ինչպես անեն, որ Աշոտ Երկաթին Յուսուֆի ձեռքը գցեն և ապա սպանել տան...\n— Օ՜հ, անգո՜ւթ... \nԻ՜նչ սոսկալի ոճիր... \nԵվ դու, աղջի՛կս, բոլորը ճի՞շտ լսեցիր:\n\n— Այո, բոլորը լսեցի: \nԱյսօր առավոտյան իշխանները արդեն ճանապարհ ընկան դեպի Դվին, որ ներկայանան Յուսուֆին և այնտեղից արաբաց գնդով բռնեն Աշոտ Երկաթին:\n\nՏեր-Սահակը մի րոպե լռեց և ապա, դառնալով դեպի Հեղինեն, ասաց.\n— Ապրե՛ս, աղջի՜կս, որ ընդհանրության շահերը վեր դասելով ծնողական շահերից՝ այդ մասին հայտնում ես ինձ:\n\nՈւշ չէ, կարելի է դրա առաջն առնել: \nԵս ինքս հենց այսօր ևեթ ճանապարհ կընկնեմ դեպի Արշարունիք, կգտնեմ Մարտիրոս հորը և ամեն ինչ կհայտնեմ. իսկ Մարտիրոս հայրը գիտե թե ինչ կանի:\n\n— Ա՛խ, այո՜, Հայաստանի այդ Ղևոնդը... \nՇտապի՜ր ուրեմն...\nՓոքր ժամանակից հետո Տեր-Սահակը ձի հեծած արշավում էր, առանց նայելու ճանապարհի ձյունին ու ցրտին: \nՇատ նեղություններ կրեց, շատ հարցուփորձ արավ և վերջը գտավ ծերունի վանահայր Մարտիրոսին ու մանրամասն պատմեց գործի հանգամանքը: \nԵրբ Տեր-Սահակը վերջացրեց յուր պատմությունը, Մարտիրոս վանահայրը ոչինչ չպատասխանեց: \nԼուռ սկսեց անցուդարձ անել և համրիչը ձգելով ինքն իրեն մտմտալ:\n\nՏխուր էր Մարտիրոս վանահոր դեմքը, շա՛տ տխուր, և ինչպես երևում էր՝ ծանր մտածողությունը այդ պահին խիստ հալումաշ էր անում նրան: \nՀանկարծ նա կանգ առավ, շեշտակի նայեց Տեր-Սահակին և կանչեց.\n— Լսիր, Տե՛ր-Սահակ:\n\n— Ի՞նչ է, հա՜յր սուրբ, ես պատրաստ եմ քո ամեն մի հրամանը կատարելու, — պատասխանեց Տեր-Սահակը և խոնարհ գլուխ տվեց Մարտիրոս հորը:\n\n— Այս վայրկյանիս ես վճռեցի մի հանդուգն քայլ անել, եթե իմ գործողությունը կարելի է այդպես անվանել:\n\n— Ինչպե՞ս, հա՜յր սուրբ:\n\n— Ես վճռեցի անձամբ տեսնվել Վասպուրականի արքայի հետ և նրա առաջ դնելով յուր զազիր գործերի ընթացքը, խնդրել, աղերսել ետ կենալու այդ ընթացքից:\n\nՏեր-Սահակը բերանը բաց, ապուշ կտրած նայում էր Մարտիրոսին, որը և ոչինչ չէր պատասխանում:\n\n— Ի՞նչ, դու լռո՞ւմ ես, ոչինչ չե՞ս պատասխանում: \nԳիտեմ ինչն է քեզ վախեցնում: \nՄի՜ վախենար, իմ կյանքին նրա կողմից ոչ մի վտանգ չի կարող սպառնալ, և ես կկատարեմ իմ մտադրությունը: \nՕ՛, եթե նա չի կատարի իմ աղերսը, ետ չի կանգնի յուր զազիր ընթացքից, այն ժամանակ վա՜յ նրան...\n— Քո կամքն է, հա՜յր սուրբ, բայց այդ կամակոր մարդուց ոչինչ դուրս չի գա,— պատասխանեց Տեր-Սահակը:\n\n— Այդ կտեսնենք, — ասաց Մարտիրոս հայրը և հրամայեց պատրաստություն տեսնել ճանապարհ ընկնելու դեպի Վասպուրական:\n\nԼԱ\nԲզնունյաց ծովը հուրհրատին էր տալիս վերջալույսին. արևի վերջին ճառագայթները խաղում էին վճիտ ալիքների հետ:\n\nԾովը հանդարտ ծփում էր, նրա ալիքները վազում էին առաջ ու մարդու սրտի մեջ ցանում մի տեսակ վշտի ու թախծի սերմեր: \nԱյդ ժամանակ էր, որ Հեղինեն` Գագիկ արքայի դուստրը, նուրբ շղարշը գցած ուսին, դուրս եկավ դստիկոն և նայեց դեպի ծովը, դեպի հեռվում կապույտին տվող լեռները:\n\nԱյդ պահին նրա սիրուն դեմքը մռայլ էր, և ծովի հրաշալի պատկերն ու Վասպուրականի աննման բնությունը չկարողացան նրա սրտի մռայլը ցրել ու հոգին խաղաղեցնել:\n\nՄի փոքր կանգ առավ, նայեց ջրերի ալիքներին ու ինքն իրեն մտմտաց.\n— Ա՛խ իմ թրթռուն հոգին էլ ծովի ալիքների նման վազում է առաջ, միշտ առաջ, դեպի անհայտ մթությունը ու սիրտս ցավեցնելու չափ կսկիծ առաջացնում և արցունքի կաթիլներ քամում աչքերիցս... \nՕ՛հ, ինչքան ճմլվում է սիրտս, հոգիս մռայլվում, երբ միտքս է գալիս այն չար, ոխակալ ոգին, որպիսին տիրապետում է աշխարհիս վրա: \nԱ՛խ, եթե մեր մեջ տիրապետեր այն սերը, այն խաղաղությունը, որ ավանդեց մեզ Հիսուսը, այն ժամանակ չէին լինի մեր մեջ այն եղբայրասպան կռիվները, որպիսին կատարում է հայրս...\nՀեղինեի մտքի թելը կտրվեց, նա նայեց դեպի դստիկոն տանող ճանապարհը, ուր դանդաղ քայլերով բարձրանում էր մի ծերունի վանական:\n\n— Տե՜ր աստված, ո՞վ է այս վանականը, որ գալիս է դեպի իմ կողմը, — ասաց Հեղինեն հետաքրքրությամբ և մի քայլ առաջ գնալով, մեխվածի նման կանգ առավ:\n\nՎանականը, որ փոշու մեջ էր թաղված և ինչպես երևում էր ճանապարհորդությունից նոր էր վերադառնում, մոտեցավ Հեղինեին, բարև տվեց նրան, նստեց քարե նստարանի վրա ու հենվելով երկար ձեռնափայտին, ասաց.\n— Օրհնյալ լինիս, աղջի՜կս, ես վաղուց փափագում էի քեզ տեսնել և աստված արժանացրեց ինձ:\n\n— Աստված օգնական, հա՜յր սուրբ, բայց ասա` ո՞վ ես և ի՞նչ գործի համար ես շնորհ բերել ինձ մոտ:\n\nՎանականը ժպտաց մի այնպիսի ժպիտով, որ Հեղինեի մարմնով մի տեսակ անուշ բերկրանք անցավ:\n\n— Ես Մարտիրոս վանահայրն եմ, աղջի՜կս...\n— Մարտիրոս վանահա՛յրը... \nԱ՛խ, հա՜յր սուրբ, օրհնի՜ր ինձ, քաջալերիր ու իմ լքված հոգին արիացրու, — ասաց Հեղինեն ու ծունկ չոքելով վանահոր առաջ՝ համբուրեց նրա աջը:\n\n— Վե՛ր կաց, աղջի՜կս, թող աստված օրհնի քեզ: \nԿարևոր և ստիպողական գործերը ինձ Վասպուրական բերին, բայց չգիտեմ հաջողությա՞մբ կպսակվի, թե ոչ:\n\n— Անշուշտ գործը վերաբերում է հորս:\n\n— Այո՜, բայց նախքան նրա հետ խոսելս, ես կցանկանայի քեզ հետ զրույց անել Բզնունյաց ծովի այս հրաշագեղ ափին:\n\n— Օ՛, ես պատրաստ եմ քեզ լսելու և քո մի հրամանով ծովը նետվելու: \nԵս գիտեմ, հա՛յր սուրբ, որ դու քո կյանքը նվիրել ես հայրենիքի բարօրությանն ու բարգավաճմանը, ուստի և ես, իբրև մի անփորձ օրիորդ, կարոտ եմ քո խրատներին ու խրախուսանքին:\n\n— Գիտեմ, իշխանուհի՜ս, որ դու Հայաստանի համար մի լուսատու աստղ ես, սակայն հորդ բռնած ընթացքը ինձ խոր կսկիծ է պատճառում և աչքերիցս արցունքներ քամում:\n\n— Ա՛խ, հայր սուրբ, այդ ցավոտ վերքը կսկծեցնում է և իմ հոգին, բայց ես ոչ մի հնար չեմ գտնում այն բուժելու: \nՀայրս, ընդարձակ Վասպուրականով չբավականանալով, ավելի հեռուն է ձգտում: \nՆա ուզում է տեր դառնալ և բովանդակ Հայաստանին, և այդպիսով հագուրդ տալ յուր փառասիրությանը:\n\n— Բայց որքա՛ն զոհեր, սրածություն, ավեր կառաջանա դրանից: \nՄի՞թե մի ելք, մի դարման չկա ետ կանգնեցնելու հորդ այդ քայլից:\n\n— Ես ոչ մի միջոց չգիտեմ, հա՜յր սուրբ, և չեմ էլ կարծում, որ նա ետ կանգնի յուր նպատակից:\n\n— Դու հուսահատեցնում ես ինձ, Հեղինե՜: \nԻմացիր, որ ես, գիշեր-ցերեկ քայլելով, հոգնած ու տանջված, հասել եմ այստեղ, որպեսզի խոսեմ հորդ՝ Վասպուրականի արքայի հետ, որպեսզի նա բավական համարի Աշոտ Երկաթի դեմ թշնամական ցույցեր անելը և ձեռք-ձեռքի տալով նրա հետ ժողովրդի բարօրության համար մտածի: \nՄինչդեռ դու քո խոսքերով ինձ բոլորովին զինաթափ ես անում:\n\n— Դժբախտաբար, ես ճշմարտությունն եմ ասում. բայց խոսիր ինքդ, գուցե հաջողվի քեզ կոտրել նրա համառությունը:\n\n— Այո՜, ես կխոսեմ, կաղաչեմ նրան հանուն մեր տանջված և հյուծված ժողովրդի, հանուն մեր տառապած հայրենիքի: \nՕ՛, եթե նա մերժեց, ես...\n— Բայց ահա նա ինքն է գալիս դեպի մեր կողմը, — ընդհատեց Հեղինեն Մարտիրոս վանահոր խոսքերը և ցույց տվեց Վասպուրականի արքային, որը, Աշոտ սպարապետի հետ խոսակցելով, դեպի դստիկոնն էր գալիս:\n\nՄարտիրոս հայրը ոտքի կանգնեց ու երբ մոտեցան նրանք՝ խոր գլուխ տվեց և ասաց.\n— Ողջո՛ւյն Վասպուրականի արքային և հայոց սպարապետ Աշոտ իշխանին:\n\nԳագիկ Արծրունին և Աշոտ սպարապետը սուր, թափանցող հայացք գցեցին Մարտիրոս հոր վրա, և մի տեսակ մռայլ ամպ անցավ նրանց դեմքերի վրայով:\n\nԱյդ տարօրինակ հանդիպումը, ինչպես երևում էր, խիստ տհաճ պավորություն գործեց երկուսի վրա էլ, որոնք ամենևին չէին սպասում նրան տեսնել իրենց մոտ:\n\n— Բարի ես եկել, հա՜յր սուրբ, նստիր, պատմիր, թե ի՞նչն է քեզ ինձ մոտ բերել — ասաց Գագիկ արքան և ապա, դառնալով դեպի Հեղինեն, ավելացրեց.-աղջի՜կս, ցուրտը հետզհետե սաստկանում է և օդը խոնավանում. դու կարող ես մրսել: \nՆերս գնա, իսկ մեզ թող այս վանականի հետ մի փոքր խոսելու:\n\n— Ո՛չ, հայրի՜կ, ինձ համար այստեղ անուշ է, դուրեկան: \nԵս զվարճանում էի ծովի ալիքներով, երբ Մարտիրոս հայրը ներս եկավ: \nՆա քեզ հետ ուզում է խոսել և ես հույս ունեմ նրան չես վշտացնի և կկատարես խնդիրքը, — պատասխանեց Հեղինեն:\n\nԳագիկը հոնքերը կիտեց: \nԻնչպես երևում էր, աղջկա խոսքերը նրան դուր չեկան, ուստի դառնալով աղջկան, ասաց.\n— Լա՛վ: \nԹո՜ղ մեզ միայնակ: \nԵս պատրաստ եմ լսելու նրան:\n\nՀեղինեն գլխիկոր հեռացավ, մինչդեռ Մարտիրոս վանահայրը դիմելով Գագիկին, ասաց.\n— Այո՜, տեր արքա, կարևոր և անհետաձգելի գործերը ինձ ստիպեցին քեզ այցելության գալ, և ես ուրախ եմ, որ քեզ հետ միասին տեսնում եմ և Աշոտ սպարապետին: \nԳործը երկուսիդ էլ է վերաբերում, որովհետև դուք, երկուսդ էլ, ձեռքձեռքի տված մի ուղիով եք ընթանում...\n— Այո՜, մի ուղիով, որովհետև այդ է խելացին և օգտակարը, բայց ի՞նչ ես ուզում դրանով ասել, հա՜յր սուրբ, — ընդհատեց Աշոտ սպարապետը:\n\n— Նստիր և պատմիր գալուդ պատճառը, Մարտիրո՜ս հայր, — ավելացրեց Գագիկ Արծրունին:\n\n— Հույս ունեմ, որ վեհափառը կամ Աշոտ Երկաթը, որոնց կողմից անշուշտ եկել ես դու, գործը ծայրահեղ աստիճանի չեն հասցնի:\n\n— Օ՛, միամիտ մնա, Վասպուրականի քա՜ջ արքա: \nԻնձ ոչ Հովհաննես կաթողիկոսն է քեզ մոտ ուղարկել և ոչ մեր թագավոր Աշոտ Երկաթը:\n\n— Ուրեմն Յուսուֆ ամիրա՞ն, — հեգնանքով ասաց Գագիկը:\n\n— Հեգնանք պետք չէ, տե՜ր արքա, Յուսուֆի հետ հարաբերություն կունենան միայն ազգուրաց մատնիչները և վատ ու զազիր մարդիկ, որոնք իրենց սին փառքի համար ամենավատ գործի են ընդունակ: \nԲայց լսիր ինձ, — կանչեց Մարտիրոս հայրը վրդովված, — ինձ այստեղ ուղարկողը ո՜չ վեհափառն է, ո՜չ թագավորը և ո՜չ էլ ամիրան: \nԴա տրորված և տանջված հայ ժողովուրդն է, որի հեծեծանքի և հառաչանքի աղեկտուր ձայնը ինձ քեզ մոտ է ուղարկել քո դուռը բախելու համար:\n\nԱշոտ սպարապետը, լսելով Մարտիրոս հոր խոսքերը, մի հեգնական քրքիջ արձակեց ու ասաց.\n— Ժողովո՞ւրդը... \nԱյդ ի՞նչ նոր բան ասացիր: \nԱյդպիսի բան ես չէի սպասում քեզանից, Մարտիրո՜ս հայր:\n\n— Այո՜, ժողովուրդը, հայ ժողովուրդը, որին տրորում, տանջում, ջարդում են իշխանները և նրանց ոսկորների վրա կանգնում իրենց փառքը, — բուռն կերպով պատասխանեց Մարտիրոս հայրը: \n— Այդ ժողովրդի աղեխարշ ձայնը երկինք է հասնում, իսկ դուք՝ հայ իշխաննե՜ր, ձեր անձնական կրքերը առաջ տանելու համար ներքին երկպառակություն եք հարուցում, եղբայրասպան կռիվներ սարքում և ձեր օրինական թագավորի դեմ որոգայթներ լարում... \nԲայց մինչև ե՞րբ, ասացեք, հա՜յ իշխաններ...\n— Պարզ խոսիր, հա՜յր սուրբ, և ազատ պահիր մեզ քո քարոզներից, — ընդհատեց Գագիկը զայրացած: \n— Մենք ժամանակ չունենք այստեղ քո քարոզները լսելու: \nԴրանք դու կարող ես քո վանքում ասել և այնտեղ միայն աղոթել քո ժողովրդի համար, — ավելացրեց Գագիկը:\n\n— Ես աղոթել եմ և կաղոթեմ իմ ժողովրդի համար, որին դու այստեղ արհամարհում և հեգնում ես, տե՜ր արքա: \nԲայց լավ իմացիր, որ ձեր ուժը, ձեր փառքը այդ ժողովրդի վրա է հիմնված: \nՉլինի այդ ժողովուրդը՝ ձեր փառքն էլ կանցնի, կանհետանա ինչպես մի երազ: \nԱյդ ժողովուրդը, որին դուք ոտնատակ եք տալիս, այսօր քնած է ու թմրած, բայց վաղը կզարթնի, կշարժվի, և այն ժամանակ վա՛յ իշխաններին, վա՛յ հզորին... \nՕ՛, վա՛յ է, երբ թմրած գազանն է զարթնում, ուշքի գալիս և ոսոխին առաջը տեսնում:\n\n— Ես չեմ վախենում քո այդ թմրած գազանից: \nԵս կտրորեմ նրան իմ ոտքերի տակ, ինչպես մի թույլ, անզոր մրջյուն: \nԲայց դու քո ասելիքն ասա, խոսիր, պատմիր, թե ին՞չ է ուզում ինձնից ատելի Աշոտ Երկաթը, այդ քո ասած ժողովրդի սիրելին,— դառն կերպով ասաց Գագիկը:\n\n— Այո՜, Աշոտ Երկաթը մեր օրինավոր թագավորն է և ժողովրդի սիրելին, ճիշտ նկատեցիր: \nԺողովուրդը, որին դուք արհամարհում եք, սիրում է նրան ու հարգում և պատրաստ է յուր կյանքը դնելու թագավորի համար: \nԵվ ահա ես, որպես ժողովրդի իղձերի թարգման, Վասպուրականի տե՜ր և դո՜ւ` Աշոտ սպարապետ հայոց, ծունկ չոքած ձեր առաջ խնդրում, աղաչում եմ, վերջ դնել եղբայրասպան կոտորածներին, ձեռք մեկնել մեր սիրեցյալ Աշոտ Երկաթին և հալածել արաբներին: \nԱհա այդ է իմ այցելության բուն պատճառը, ահա այդ է խնդրում ձեզանից տանջված և հուսաբեկ հայ ժողովուրդը:\n\n— Դու խենթ ես, հա՛յր սուրբ: \nՄի՞թե դու կարծում ես, թե Գագիկ արքան կմոռանա Աշոտ Երկաթի իրեն հասցրած վիրավորանքը: \nՕ՜, ո՜չ: \nԳիշերները ես բաց աչքով եմ լուսացնում, բարկությանս հուրը քրքրում է սիրտս և ինձ դեպի վրեժ, դեպի հուր ու մոխիր մղում: \nԳնա, հայտնիր քո թագավորին, որ ես երբեք հաշտության ձեռք չեմ մեկնի, մինչև որ նա չտապալվի իմ սրից և նրա արյունաթաթախ դիակը չթավալվի ոտքերիս տակ... \nԳնա, հայտնիր նույնպես քո սիրեցյալ ժողովրդին, որ ես նրան էլ եմ ատում ու արհամարհում, որը, ինչպես մի թույլ մրջյուն, կարող է միայն ոտքերիս տակ սողալ և գթություն հայցել ինձնից...\n— Բայց նա կզարթնի, տե՜ր արքա, և այն ժամանակ վա՛յ ձեզ, — կանչեց Մարտիրոս հայրը սպառնագին:\n\n— Կզարթնի, բայց ոտքերի տակ գլորվելուց դենը չի անցնի: \nԻ՞նչ պիտի անի մրջյունը առյուծին: \nԱյդ առակները քեզ համար պահիր, Մարտիրո՜ս հա՜յր, և ժողովրդով մեզ մի՜ վախեցնի,— ավելացրեց Աշոտ սպարապետը:\n\n— Կույր նախանձը և փառամոլությունը կուրացնում է ձեզ, իշխաննե՜ր, և դուք ձեր հարազատ թագավորի դեմ զենք եք բարձրացնում: \nՊիղատոսի նման ես ձեռքերս լվանում եմ և ասում՝ արյուն ձեր ի գլուխ ձեր եղիցի... — ասաց Մարտիրոս հայրը և վեր կացավ տեղից:\n\n— Բավական է, հա՜յր սուրբ, — ասաց Գագիկը կատաղած: \n— Գնա դու քո աղոթքները քո վանքում մրմնջա և մեր գործերին մի՜ խառնվի: \nՇուտով Աշոտ Երկաթը բախտ կունենա մեր ուժերի հետ չափվելու:\n\n— Այո՜, կերթամ, կերթամ իմ աղոթքները մրմնջալու իմ սիրելի ժողովրդի համար և նրա հոգու մեջ ցանելու գիտակցության և ինքնաճանաչության սերմերը: \nԿերթամ կասեմ նրան, որ ժամանակն է զարթնելու, խմբվելու մեր օրինական թագավորի շուրջը և, նրան թև ու թիկունք դառնալով, դուրս վանելու ազգուրաց իշխաններին...\n— Լռի՜ր, բավական է ինչ խոսեցիր, թե չէ երկինքը վկա, որ քո դիակը դուրս շպրտել կտամ այստեղից, — ասաց Աշոտ սպարապետը և ձեռքը դեպի սուրը տարավ: \nԱյդ նկատեց Մարտիրոս հայրը:\n\n— Պահիր սուրդ, իշխա՜ն, ես մահից չեմ վախենում, բայց մինչ այդ ես կխոսեմ և իմ հուժկու ձայնը կհնչեցնեմ իմ ժողովրդի մեջ և կասեմ նրան` զարթնի՜ր, հայ ժողովուրդ, որովհետև զարթնելու ժամ է արդեն, — ասաց Մարտիրոս հայրը, ձեռնափայտը ամուր զարկեց գետնին ու շտապ քայլերով դուրս եկավ անհյուրընկալ պալատից...\nԼԲ\nԱրաբաց գնդերի գլուխ անցած երկու հայ իշխանները Դվինից արշավում են դեպի Այրարատյան երկիրը` նրան հուր ու մոխիր դարձնելու: \nՌշտունյաց և Անձրևացյաց իշխանները արդեն կատարել էին Գագիկ Արծրունուն տված խոսքը, թեև շատ ծանր գնով: \nՅուսուֆը չհավատալով նրանց խոսքին, պահանջեց, որ հավատներն ուրանան, միայն այդ դեպքում նրանց խնդիրը կկատարե՝ տալով օգնական գունդ թե Գագիկ Արծրունու դեմ, որից նրանք իբր թե հալածված էին, և թե Աշոտ Երկաթի դեմ, որին շատ ուրախ կլիներ բռնելու: \nԻշխանները ուրացան իրենց եկեղեցին, մոռացան Լուսավորչի հավատը և երդվեցին, որ նրանք հաստատ կմնան Մուհամմեդի կրոնին և ամեն ճիգ կթափեն հայրենակիցներին էլ նույն ճշմարիտ կրոնը ընդունել տալու:\n\n— Լավ խաղ ենք խաղում, իշխա՜ն, — ասաց Ռշտունյաց իշխանը` դառնալով ընկերոջը,— տեսնենք ինչո՞վ է վերջանալու:\n\n— Ես կարծում եմ, որ ինչով էլ վերջանա, մենք հաղթող պիտի դուրս գանք: \nԿընկնի Գագիկը` մենք Յուսուֆին կհարենք, կընկնի Յուսուֆը` Գագիկից պաշտպանություն կգտնենք: \nՄեր ի՞նչ հոգն է, թե երկուսը իրար միս կուտեն, մերն այն է, որ մենք հանգիստ լինենք:\n\n— Այդ ճշմարիտ է, իշխան, բայց այն էլ պետք է ի նկատի ունենալ, որ մեր առաջ Աշոտ Երկաթ կա, որը կարող է մեզ արժանավոր պատիժ տալ:\n\n— Է՛հ, ես ամենևին չեմ մտածում Աշոտ Երկաթի վրա, քանի որ վաղ թե ուշ նա մեր ձեռքը կընկնի:\n\nԱյնուհետև երկուսն էլ լռությամբ առաջ էին քայլում, երբ նրանց առաջ մի գյուղ երևաց:\n\nՕրը արդեն մթնելու վրա էր, և ցուրտը հետզհետե սաստկանում էր. ուստի երկու հայ իշխանները վճռեցին այդ գիշեր գյուղում անցկացնել: \nԵրբ նրանք մտան գյուղ, այնտեղ Մարտիրոս հոր կազմած հիսուն մարդուց բաղկացած մի խումբ կար միայն:\n\nՌշտունյաց և Անձևացյաց իշխանները ցած թռան ձիերից և դիմեցին գյուղի մեծավորի տունը, իսկ խումբը, ցրվելով գյուղի զանազան խրճիթները, ամենապատվաբեր տեղերում հանգիստ նստեցին և տան տերերից ընթրիք պահանջեցին:\n\nԳյուղացիները լուռ կատարում էին նրանց հրամանները և աղոթում աստծուն, որ շուտ հեռացնի իրենցից այդ փոթորիկը:\n\nԱրաբները կերան, կշտացան, բայց հայկական լիառատ հյուրասիրությունից գոհ չմնացին, ավելին պահանջեցին:\n\nԲավական չէին գիշերվա տաք ու կակուղ անկողինները, աներես շների նման գյուղացոց հարսներին ու կույսերին էլ պահանջեցին:\n\nԳյուղացիք խնդրեցին, որ չանեն այդ անամոթությունը: \nԲայց նրանք իրենց սրերը ցույց տվին, հայտնելով, որ եթե չկատարեն իրենց հրամանը, այդ սրերով կկտրատեն նրանց գլուխները:\n\nՃար չկար. արտասվաթոր ընկան հայ իշխանների ոտքը և խնդրեցին, որ գոհ մնան իրենց հյուրասիրությունից և չպղծեն իրենց ընտանիքները:\n\nԵրկու հայ իշխանները ուսերը թափահարեցին և կոպտաբար պատասխանեցին.\n— Հա՛, ի՞նչ կպակասի որ, ինչո՞ւ չեք կատարում նրանց հրամանը:\n\nԳյուղացոց կատաղությանը չափ չկար:\n\n— Լա՛վ, — ասացին նրանք, — մենք կկատարենք ձեր հրամանը, միայն ոչ ինքնակամ, այլ զենքը ձեռքներիս:\n\nԱսացին ու առյուծների նման հարձակվեցին արաբների վրա: \nԲայց ինչ կարող էին անել Մարտիրոս վանահոր պատրաստած հիսուն մարդը հինգ հարյուրից ավելի մարդու դեմ: \nՈչի՜նչ: \nՆրանք բոլորը կոտորվեցին, սրի անցկացան նաև մանուկներն ու ծերերը: \nԻսկ արաբները առավոտյան դեմ, իրենց բարբարոս կրքերին հագուրդ տալուց հետո, ամբողջ գյուղը կրակ տվին ու հեռացան:\n\nՓոքր-ինչ առաջ անցնելով, հայ իշխանները ետ նայեցին և տեսան թանձր ծուխ, որ բարձրանում էր գյուղից, բայց նրանց դեմքին խղճի և ո՜չ մի նշույլ չերևաց. նրանք սառն էին, ինչպես շրջապատող ձյունը:\n\nՄի փոքր էլ առաջ անցան, և ահա նրանց առաջ, ճանապարհից մի քանի քայլ այն կողմ, մի սառույցով պատած այրի մեջ մի կին տեսան, որ պինդ գրկել էր յուր մանկանը և ապուշ կտրած նայում էր իրենց: \nԱնձևացյաց իշխանը ձին առաջ քշեց և մոտենալով կնոջը` գոռաց.\n— Ո՞վ ես դու:\n\nԿինը ոչինչ չպատասխանեց, այլ ապուշ կտրած նայում էր նրան: \nՆայում էր և փոքրիկ մանուկը յուր սիրուն, բայց արհավիրքով լցված աչքերով:\n\n— Չե՞ս լսում, — գոռաց իշխանը և մտրակով բոթեց: \nԿինն անխոս ցած գլորվեց, գլորելով յուր հետ նաև մանկանը: \nԻշխանը հեռացավ, հասկանալով, որ կինն ու մանուկը սառած էին և ոչ մի կենդանության նշույլ չկար նրանց մեջ. այնինչ ինքը, կենդանի կարծելով, խոսում էր նրանց հետ:\n\nԽեղճ կինը գիշերը փախուստ էր տվել գյուղից և ապաստանելով սառցե այդ այգում, յուր մանկան հետ սառել, փետացել էր...\nԲայց նրանք չհետաքրքրվեցին անգամ նրա վիճակով, այլ կրկին առաջ անցան: \nԻրենց ի՞նչ փույթ, թե ետևից թողնում են ավերածություն և մահ, բավական էր, որ գոհ էին իրենց վիճակից: \nՄի քանի օր այդպես շարունակեցին իրենց ճանապարհը և մի տեղ լուր ստացան, որ Աշոտ Երկաթը հեռու չէ և շրջում է շատ փոքրաթիվ մարդկանցով:\n\nԵրկու իշխանների սրտերը թունդ առան, նրանք իրենց գունդը ստվարացրին արաբական գնդերի հաշվին և մոտ հազար հոգով արշավեցին Աշոտ Երկաթի վրա, որն ընդամենը երեք հարյուր մարդ ուներ ձեռքի տակ: \nՌշտունյաց և Անձևացյաց իշխանները վստահ էին, որ մի քանի օրից հետո Աշոտ Երկաթը կամ սպանված կլինի և կամ շղթայակապ Յուսուֆի մոտ Դվին կլինի տարվելիս...\nԼԳ\nԵրեկո էր: \nԱշոտ Երկաթը յուր խմբով դանդաղաքայլ առաջ էր գնում Բասյան գավառի մի նեղ կիրճով: \nԵրկինքը պատած էր գորշ ամպերով, թափվում էր ձյունը և սպիտակ սավանով ծածկում երկիրը... \nՏխուր էր Աշոտ Երկաթի սիրտը: \nՈ՜չ մի բերկրանք, ո՜չ մի հուսո նշույլ չէր ուրախացնում նրա հոգին: \nՍև-սև մտքերը պաշարել էին նրան, որոնք կրծում էին սիրտը և ձգում նրան մի տեսակ տենդային դրության մեջ, որ ո՜չ հուսահատություն էր նշանակում և ո՜չ հոգու խաղաղ տրամադրություն... \nԻ՞նչ էր յուր կյանքը և ի՞նչ էր յուր ժողովրդի դրությունը:\n\nԺողովուրդը տառապում էր սովի, նեղության, սրի և երկպառակությանց տակ, իսկ ինքը մի բուռ քաջերով ստիպված էր աստանդական կյանք վարել, զգալ ժողովրդի ցավն ու դարդը, տեսնել նրա վիշտն ու տառապանքը և ոչնչով չկարողանալ օգնել նրան, ահա թե ինչն էր ցավեցնում նրա սիրտը, ինչն էր վրդովում քաջի հոգին: \nՈչ մի կողմից փրկության հույս չէր տեսնում նա, քանի որ նախարարների մեծամասնությունը կամ կղզիացած էր իրենից և կամ թշնամացած. իսկ ինքը փոքրաթիվ համերաշխ նախարարներով և փոքրիկ խմբով ի՞նչ պիտի աներ Յուսուֆի ահեղ զորության դեմ, որն օրավուր ոտնատակ էր տալիս Հայաստանը և հայ դավաճան իշխաններով շրջապատված` աշխատում էր յուր կյանքի դեմ էլ որոգայթներ լարել: \nԾանր էր քաջի դրությունը, բայց նա չէր հուսահատվում, հավատում էր նախախնամությանը, որ չի թողնի իրեն և ժողովրդին անօգնական:\n\nՈւ գնում էր Աշոտ Երկաթը գլուխը կախ և խորին մտածմունքի մեջ ընկղմված. նրան լուռ հետևում էին երեք հարյուր քաջ տղամարդիկ, որոնք Աշոտ Երկաթի մի ակնարկին էին սպասում, որ իրենց դեպի կրակը նետեն:\n\nՁյունը տեղում էր շարունակ: \nՄութն ընկնում էր արդեն, բայց ձիավորները դեռ աշխուժով առաջ էին գնում, երբ նրանց առաջ բացվեց մի խոր կիրճ, որի երեք կողմից էլ բարձրանում էին սեպացած բարձրաբերձ ժայռեր, որոնք զարդարված էին ձյունի և սառցի կեղևներով պատած ծառերի ոստերով, որոնց ճյուղերից կախված էին հաստ սառցե շիթեր:\n\nԱհարկու կիրճ էր դա, որի մի կողմից հոսում էր լեռնային մի վտակ, որ սառցե կեղևի տակ տխուր ղողանջում էր ու գլորվում ցած. իսկ մյուս կողմից` սեպացած ժայռի վրայից թռչում էր մի ուրիշ վտակ և ետևից թողնելով սառցե ահագին շիթը` ուժգնությամբ ցած էր գլորվում և ձորում գրկախառնվելով վտակի հետ` հոսում էր ցած... \nԱշոտ Երկաթը գլուխը բարձրացրեց և նայեց բնության այդ խաղին, որ վատ տպավորություն թողեց յուր վրա: \nՄի տեսակ անհասկանալի թախիծ պատեց և սիրտը, տհաճությամբ նա կրկին իջեցրեց գլուխը և մտրակեց ձիուն: \nՁին մի թռիչք արավ և մեխվածի նման կանգ առավ, կարծես աներևույթ մի ձեռք հանկարծ սանձահարեց նրան: \nԱշոտ Երկաթը զարմացավ և շփոթված աջ ու ձախ նայեց, բայց կասկածավոր ոչինչ չնկատեց, որը կարողանար վախեցնել յուր ուշիմ ձիուն և ստիպել նրան այսպես հանկարծակի կանգ առնելու:\n\nՆա նորից մտրակեց: \nՁին մի թռիչք էլ արավ, և այնուհետև որքան մտրակեց՝ տեղից չշարժվեց: \nԽմբի մարդիկ շրջապատեցին Աշոտ Երկաթին և զարմանքով նայեցին ձիուն, թե ինչո՞ւ նա առաջ չի գնում:\n\n— Է՛ ինչպես երևում է՝ ձիս հոգնել է կամ մի բանից վախեցավ: \nՀոգնելը սրանից չեմ սպասում, որովհետև շատ երկար ժամանակ չէ, ինչ որ ճանապարհին ենք, բայց թե ի՞նչից վախեցավ, այդ է ինձ զարմացնում: \nՏղա՜յք, դուք ոչինչ կասկածավոր բան չտեսա՞ք ճանապարհին, — դարձավ Աշոտը դեպի խումբը:\n\n— Ո՜չ, — պատասխանեցին մի քանիսը:\n\n— Ուրեմն հարկավոր է մի փոքր հանգիստ տալ, — ասաց Աշոտ Երկաթը ու մի փոքր ժամանակ հանգիստ տվեց յուր ձիուն: \nՁին ականջները ցցել էր և վայրենի կերպով նայում էր առաջ, ճանապարհի ուղղությամբ, որով պիտի անցներ խումբը:\n\nԿասկածը պատեց Աշոտ Երկաթին, և նա էլ դեպի ձիու նայած կողմը նայեց: \nՈ՛չ մի կասկածելի բան չտեսավ: \nՃանապարհը ոլորվում էր մի փոքր տարածությամբ առաջ, որտեղ դուրս Էին ցցված ահարկու ժայռերը, որոնք լուռ իրենց էին նայում: \nԲարկացավ ձիու վրա և հենց ուզում էր մտրակել, երբ ականջին դիպավ մի տեսակ անորոշ ձայն, որը ստիպեց նրան զգաստանալ: \nՆա նորից ականջ դրեց, այո՛, ձայնը գալիս էր առջևից և հետզհետե մոտենում էր: \nԱյդ ձայները խիստ նման Էին ձիերի դոփյունների և փռնչոցների: \nԱշոտ Երկաթը զգաց, որ առաջից մի խումբ ձիավորներ են գալիս, բայց թե ովքե՞ր են և ինչքա՞ն էր նրանց թիվը դեռ անհայտ էր: \nՆա նշան արավ խմբին, որ պատրաստ լինեն, իսկ ինքը սուրը պատյանից հանեց ու սպասեց ձիավորների երևալուն:\n\n— Ա՛յ թե ինչի՞ց էր վախենում իմ ձին, — մռմռաց ինքն իրեն Աշոտ Երկաթը:\n\nՀանկարծ նույնպիսի դոփյուններ ետևից լսեց, կարծես երկուսն էլ իմաց էին արել իրար, որ միաժամանակ սկսեն:\n\nԻ՞նչ էր նշանակում այդ, մտածեց նա և ժամանակ անգամ չունեցավ պարզելու այդ հանելուկը, երբ կիրճի երկու կողմերից էլ ահռելի ձայներ լսվեցին և սրերը հանած, ճանճերի նման, բազմաթիվ ձիավորներ վրա տվին Աշոտ Երկաթի խմբին, որը թակարդի մեջ էր ընկել:\n\nՎահանը առաջ քաշեց Աշոտ Երկաթը, սուրը բարձրացրեց, յուր խմբին ձայն տվեց, ահռելի մռնչյուն հանեց և վազեց թշնամիների վրա:\n\nԱրյուն էր կաթում նրա սրիցը, մեկը մյուսի ետևից ընկնում են թշնամիները, խորը հառաչում և շունչները փչում…\tԱշոտ Երկաթը առյուծ է դարձել, առյուծ են դարձել նաև յուր քաջերը, որոնցից ամեն մեկը տասը թշնամի է պառկեցնում և ապա ինքն էլ խողխողված շունչը փչում: \nՏեսնում է Աշոտը թշնամյաց հունձը, տեսնում է նաև յուր քաջերի ընկնելը, սիրտը կսկծում է և կատաղած` երեք չորս գլուխ միասին թռցնում... \nԲայց ինչքա՜ն շատ են թշնամիները, նրանք կարծես անվերջ, անհամար են. կոտորում է, կոտորում, կրկին սրանք կան, չեն պակասում և պինդ օղակով երկու կողմից սեղմում են իրեն... \nԸնկնում են յուր քաջերը մեկը մյուսի ետևից, բայց ինքը հերոսաբար դեռ կռիվ է անում, գլուխներ թռցնում…\tԲայց ի՞նչ կա անսպառ աշխարհիս վրա, որ մի քաջի ֆիզիկական զորությունը անսպառ լինի: \nԱշխարհս էլ է սպառվում, նա էլ վերջ ունի, ո՞ւր մնաց թե Աշոտ Երկաթի զորությունը... \nՐոպե առ րոպե նրա ուժը սպառվում է, կամաց-կամաց թուլանում են նրա բազուկները, արդեն յուր ահեղ զորության վերջին թելն է մնացել բազուկների մեջ, այնինչ հոգին, այն վեհ և արի հոգին չի թմրում, չի թուլանում, երկյուղի ո՛չ մի նշան չի արտահայտում: \nՆրա աչքերը փայլատակում են, բոց ու շանթ արձակում և սարսռեցնում թշնամուն. թշնամիները դեռ դիաթավալ ընկնում էին նրա սրից և մահվան տագնապի մեջ տոչորվում... \nԲայց թշնամիները չեն պակասում, նրանք բուռն ուժով կրկին վրա են վազում:\n\nՆայում է դրանց Աշոտ Երկաթը, նայում և սիրտը լցվում է դառնությամբ: \nԹախիծով լի աչքերը նա աջ ու ձախ է դարձնում, յուր քաջերին պտրում, նրանց ձայն տալիս, բայց նրանցից շատերը խոր քուն են մտած, նրա ձայնը չեն լսում, շատերը կոտորված են... միայն մի բուռ քաջեր դեռ կռվում են:\n\nՀուզվում է Աշոտ Երկաթը, վերջին ճիգն է թափում, վերջին անգամ բարձրացնում է ահեղ սուրը և ջախջախում իրեն մոտեցող անօրենների գլուխները...\nԲայց բազուկները էլ ՜չեն գործում, թուրը, արյունով ներկված թուրը, որից աղբյուրի նման ծլծլում է արյունը, էլ չի բարձրանում, նրանք ուժից ընկած են, անզոր, ինչպես մանկան ձեռքեր, իսկ յուր ձին տասը տեղից վիրավորված հազիվ ոտքի վրա է կանգնած:\n\nՏեսնում են այդ անօրենները, և դիվական ժպիտը փայլում է նրանց դեմքերին, նրանք հրեշավոր քրքիջ են արձակում և համարձակ վազում դեպի Աշոտ Երկաթը...\nՎերջին գերմարդկային ճիգն է թափում քաջը, սուրը բարձրացնում և հուսահատությամբ լի աչքերով վերջին անգամ շուրջը նայում: \nՀանկարծ նրա աչքին, հեռու ձորի մեջ, ժայռերի մոտ երևում է մի ծերունի` Քրիստոսի սուրբ խաչելությունը ձեռքին: \nՈգի է ներշնչում այդ խաչը քաջին, և նա կրկին ջախջախում է թշնամյաց գլուխները: \nԱյդ ժամանակ լսվում են աղաղակներ, թշնամին շփոթվում է, թողնում Աշոտ Երկաթին և փախուստի դիմում: \nՆայում է Աշոտ Երկաթը դեպի խաչը և յուր թշնամիներին: \nԱյդ խմբի մեջ բարձր փայլում է խաչանիշ դրոշակը... \nԴա յուր խաչն է, յուր փրկիչը, որ ծածանվում է քաջերի մեջ:\n\nՓախչում է թշնամին: \nԻնքը ազատված է: \nԽաչն ու դրոշակը մոտենում են: \nՄոտենում է նաև ծերունին:\n\nԱշոտ Երկաթը ցած է թռչում ձիուց` չոքում ձյունի վրա և համբուրում խաչը:\n\n— Կեցցե՜ Աշոտ Երկաթը, ապրի՛ Մարտիրոս հայրը,-գոռում է խումբը և կրկին հալածում թշնամուն:\n\nԱմբողջ կիրճը խավարն է պատում: \nՄարտիրոս վանահոր խումբը ետ է դառնում հալածելուց և յուր հետ բերում է երկու հայ իշխաններին, որոնց գերել էին քաջերը:\n\n— Դավաճաննե՛ր, — գոռում է Մարտիրոս վանահայրը և բարկությունից ատամները կրճտացնում: \nՔաջերը ուզում են պատառ-պատառ անել նրանց, բայց Աշոտ Երկաթը նշան է անում, և նրանք ակնածությամբ լռում են և Անձևացյաց ու Ռշտունյաց իշխաններին շղթայակապ յ՛ուր առաջ բերում:\n\nԱրհամարհանքով նայում է Աշոտ Երկաթը դրանց և ապա դիմելով պահապաններին, ասում.\n— Քանդեցեք շղթաները, ես չեմ ցանկանում, որ հայ իշխանները շղթայակապ իմ առաջ դուրս գան:\n\nՊահապանները զարմացած քանդում են շղթաները և լուռ նայում Աշոտ Երկաթին:\n\n— Մարտիրո՛ս հայր, սրանց ամոթալի արարքը հայտնի է քեզ. քո կտրիճները գերեցին, ուստի և քեզ եմ հանձնում սրանց դատաստանը:\n\n— Ո՛չ, արքա, այդ մեր իրավասությունից դուրս է և մեր կյանքն էլ քո իշխանությանն է հանձնված, մենք չենք կարող սրանց դատաստանը անել, իսկ եթե իմ կտրիճներին թողնես, այդ պատիժը սոսկալի կլինի, — ասաց Մարտիրոս հայրը և մի մոլի հայացք ձգեց դեպի դավաճանները:\n\n— Գթությո՜ւն, մենք սխալված ենք, կին, որդիք ունենք,— ասացին դավաճանները և ընկան Աշոտ Երկաթի ոտքերը:\n\n— Թշվառնե՜ր... — ասաց Աշոտ Երկաթը, — և ապա դարձավ պահապաններին. — զենքներն առեք, իշխանական զգեստը հանեցեք և արձակեցեք դրանց, թող ուր ուզում են գնան:\n\n\n\n\n\n\nԱյնուհետև Մարտիրոս վանահայրը կրկին մտավ ժողովրդի մեջ խմբեր կազմելու, իսկ Աշոտ Երկաթը հույսը օտար ուժի վրա դրած` ուղևորվեց Կ. Պոլիս...\nԻ՞նչ պիտի լիներ Հայաստանի դրությունը…",
    "Չորս կողմը ամայություն էր... \nՈ՛չ մի կենդանի արարած չէր երևում, ո՛չ մի շարժում չկար այն ճանապարհին, որով անցնում էր Մարտիրոս վանահայրը յուր ծառայի հետ: \nՇուրջը փռված էին ամայի լեռներ ու ձորեր, որոնք, ծածկված լինելով ձյան թանձր ծածկոցով, մի տեսակ վհատություն էին բերում ճանապարհորդների սրտին: \nԱյդ դաշտերում և ձորերում շարժվում էր միայն սառը քամին, յուր երգը երգում և ապա թռչում հեռո՜ւ-հեռո՜ւ... \nԵրկինքն էլ ծածկված էր գորշ ու մթին ամպերով, որը լացացնելու չափ թախիծ էր բերում ծերունի վանահոր սրտին: \nՁյունի բյուրեղները երբեմն-երբեմն ընկնում էին նրա ալեզարդ մորուքին և խճճվելով այնտեղ` թաքնվում, կուչ գալիս և ապա կաթիլներ դառնալով ընկնում ցած...\nՏխուր էր Մարտիրոս հայրը, տխուր էր նրա ծառա Ծառուկը, որ մորթե տաք մուշտակի մեջ կոլոլված, դողում էր ցրտի սաստկությունից: \nԵրկուսի դեմքերն էլ մթագնած էին. Ծառուկը տաք օթևան և հանգիստ էր երազում, այնինչ ծերունի վանահոր համար ցուրտն ու սառնամանիքը կարծես գոյություն չունեին: \nՆրա միտքը բոլորովին ուրիշ բանով էր զբաղված, որ այլայլում էր նրա հոգին և վրդովում սիրտը:\n\nՆա սաստիկ հուզված էր: \nՎերջին դեպքերը` Աշոտ Երկաթի Կ. Պոլիս գնալը, կաթողիկոսի անհոգությունը և դավաճանների արձակվելը նրա հոգու վրա խոր տպավորություն էին թողել, որոնք ինչպես մի սուր սլաք ցցվել էին նրա սրտի մեջ`\nբանալով այնտեղ խոր ու անբուժելի վերք...\n— Ի՞նչ պիտի լինի Հայաստանի դրությունը, — մտածում էր նա, — ո՞վ պիտի հոգա անպաշտպան ժողովրդի մասին, երբ նրա մարմնավոր և հոգևոր գլուխները հեռացած են նրանից: \nՊարզ է, որ նա կրկին պիտի տնքա, չարչարվի, տանջվի, ոտնատակ լինի և հարստահարվի զանազան բախտախնդիր իշխաններից և արտաքին թշնամիներից: \nՀայաստանը մի այգի է անուշահամ պտուղներով և գեղեցիկ ծաղիկներով. նրա դռները թեև բաց էին, բայց ո՛չ ոք չէր համարձակվում մտնել ու ոտնատակ տալ մարգերը և կոտրատել ծառերը, որովհետև վախենում էին այգեպանից: \nԱյդ այգեպանին մենք գտել էինք, նա քաջ և արի էր, և ամենքը երկնչում էին նրանից: \nԲայց նա այլևս չկա. թողեց յուր այգին անտեր ու անօգնական և գնաց, որ ուրիշ երկրից ջուր բերի յուր այգին ջրելու, առանց հասկանալու, թե օտար ջուրը յուր այգին չի ջրի, թույն կա այդ ջրի մեջ: \nՆա ականջ չդրեց մինչև անգամ իմ խոսքերին, թե մինչև յուր վերադառնալը եղած ծառերն էլ կկոտրատվեն և յուր սիրուն այգու հետքերը միայն կմնան, և այն ժամանակ օտարի ջրով թող ջրի յուր ամայի այգու սեպացած քարերը... \nԵրկա՛թ, Երկա՛թ... զո՛ւր քո երկաթե բազուկներիդ համար օտարի փայտյա հենարանն ես խնդրում, այն շուտ կխորտակվի, կփշրվի, այնինչ քո երկաթե բազուկներդ կժանգոտվեն և պետք չեն գա գործածելու... \nՄի քանի օր է, ինչ հեռացել է Աշոտ Երկաթը, այնինչ Հայաստանի զանազան անկյուններից արդեն լսվում են տրտունջներ: \nՕձերն իրենց գլուխներն են բարձրացնում և լավ պատառներ որոնում: \nԳագիկ Արծրունին դարաններ է պատրաստում, իսկ չարանենգ Յուսուֆը արքայական գահի համար փոխանորդ պտրում: \nԱշոտ սպարապետը` Աշոտ Երկաթի հորեղբոր որդին, վաղուց է կարոտ այդ գահին, և Յուսուֆը վաղուց հարմար առիթի է ման գալիս հայերի դեմ հայ զենքով կռվելու: \nԵրկու թագավոր ունենք, երրորդն էլ է պակաս և այդ երրորդը Աշոտ սպարապետն է, Յուսուֆի ձեռքի կույր գործիքը... \nԱշո՜տ, Աշո՜տ, տեր և տիրական թշվառացած ժողովրդի, դարձի՛ր, դարձի՜ր այդ ճանապարհից, ժողովուրդը քեզ է կանչում, Մարտիրոս վանահոր սիրտը քեզ է սպասում...\nՄութն արդեն ընկնում էր: \nՀեռու լեռներն արդեն թաքնվում էին խավարի մեջ, և ցուրտը հետզհետե զգալի էր դառնում, այնինչ Մարտիրոս վանահայրը մտքերի մեջ ընկղմված այդ չէր նկատում և յուր ձիու ընթացքը չէր արագացնում:\n\nԾառուկը անհամբերությունից ճաքում էր: \nՆա մի անգամ առաջ եկավ, որպեսզի ասի Մարտիրոս հորը, որ ձիուն շտապեցնի, բայց նկատելով, որ նա ինչ-որ փնթփնթում է քթի տակ, չհամարձակվեց խանգարել նրան: \nՎերջապես ծառայի համբերությունը հատավ: \nՎճռաբար նա առաջ քշեց ձին և նայեց վանահոր դեմքին: \nԱյդ դեմքը այլայլված էր, բայց պատկառելի տպավորություն էր թողնում: \nՄի քանի վայրկյան լուռ մնաց ծառան և սկսեց դիտել նրա դեմքի այլայլությունը, ապա ցած, հազիվ լսելի ձայնով ասաց.\n— Հա՛յր սուրբ:\n\nՄարտիրոս հայրը չլսեց նրան: \nՆա դեռ ինքն իր հետ էր խոսում:\n\n— Հա՛յր սուրբ, արդեն մթնում է, հարկավոր է շտապել, — ասաց ծառան նորից:\n\n— Դավաճաննե՛ր... ահա թե ովքեր են մեր տունը քանդում և մնում են անպատիժ...\n— Հա՛յր սուրբ, մթնում է...\n— Ի՞նչ է, որդյա՛կ, — ասաց վանահայրը և սուր, թափանցող հայացքը ուղղեց դեպի ծառան, որը չդիմանալով նրան, իջեցրեց աչքերը:\n\n— Ճանապարհ շատ ունենք, հա՛յր սուրբ, և ցուրտն էլ սաստկանում է: \nՊետք է մի փոքր շտապել:\n\n— Հա՜ , Ծառո՛ւկ, ճշմարիտ է, պետք է շտապել, ապա թե ոչ գայլերի կերակուր կդառնանք:\n\nԵրկուսն էլ ձիերին մտրակելով առաջ անցան:\n\n— Դու վախենո՞ւմ ես գայլերից, — դարձավ Մարտիրոս հայրը ծառային` մի փոքր լռությունից հետո:\n\n— Ե՞ս, հա՛յր սուրբ... \nԵ՞րբ եք տեսել, որ ես մի բանից վախենամ:\n\n— Իսկ եթե մի խումբ արաբներ վրա տան` կրկի՞ն չես վախենա:\n\n— Ո՛չ: \nԵս մահից չեմ վախենում, բայց առաջ նրանցից մի հնգին կսպանեմ և հետո կմեռնեմ:\n\n— Ապրես, Ծառո՛ւկ, ես վախկոտներին չեմ սիրում: \nԱստված էլ չի սիրում վախկոտներին: \nՎախկոտությունը մահու չափ հանցանք է: \nՆա, ով վախենում է թշնամիներից, ավելի լավ է չապրի: \nՆերկա, ժամանակում անզորներն ու վախկոտները ոտնատակ են լինում զորավորներից և հանդուգններից: \nՊետք է քաջ լինել և ապա հանգիստ ապրել:\n\nՆրանք կրկին լուռ առաջ անցան: \nԱյդ ժամանակ հեռվում` լեռան քամակին, կիսախավարի մեջ երևաց մի վանքի պարիսպ:\n\n— Հա՛յր սուրբ, վանքը երևում է:\n\n— Հա՜, տեսնում եմ, վերջապես մի փոքր կհանգստանանք, թե՛ մենք, թե՛ մեր խեղճ ձիերը:\n\nՄի փոքր հետո ճանապարհորդները վանք մտան, ուր Մարտիրոս վանահայրը առանձնացավ վանքի վանահոր խուցը, այնինչ Ծառուկը մեկնվեց վառած կրակի մոտ և սկսեց յուր զրույցը վանքի ծառաների հետ: \nՆա շատ էր սիրում տաք օջախը և քաղցր զրույցը: \nՄի փոքր առաջ կերած ցուրտը բոլորովին մոռացել էր Ծառուկը կրակի բարերար ազդեցության տակ:\n\n— Ո՞վ է այդ ծերունի մարդը, — հարցնում էր Ծառուկին վանքի ծառաներից մեկը, շարունակ քորելով մեջքը և սրելով յուր քոսա բեղերը:\n\n— Օ՜, մի՞թե չեք ճանաչում, դա ամբողջ Հայաստանի մեջ սուրբ և զորավոր մարդ է, — պատասխանեց Ծառուկը, առանձին նշանակություն տալով յուր խոսքերին:\n\n— Ինչպե՞ս, ուրեմն մեր Սահակ սրբազանից էլ մե՞ծ է,— հարցրեց քոսա ծառան` սուր հայացք նետելով Ծառուկի վրա:\n\n— Իհարկե, ձեր Սահակ սրբազանը ի՞նչ է դրա առաջ: \nԻմ հայր սուրբը կաթողիկոսից էլ բարձր է:\n\n— Է՛, ի՜նչ մեծ մարդ է եղել...\n— Իհարկե մեծ է: \nԱմբողջ արաբաց գունդը դողում է դրանից, մի՞թե լսած չեք Մարտիրոս վանահոր անունը:\n\n— Չէ, որտեղի՞ց կլինեմ լսած:\n\n— Դե՛, փայտ բեր, ցուրտ է, ես ճանապարհից նոր եմ եկել, մի՞թե չես տեսնում, որ օջախը հանգչում է, — ավելացրեց Ծառուկը հրամայաբար, երբ նկատեց յուր խոսքերի ազդեցությունը:\n\n— Այս րոպեիս, ղուրբա՛ն, — ասաց ծառան և դուրս գնալով մի քանի փայտ բերեց և կրակը չաղացրեց: \nԾառուկի քունը տանում էր, այնինչ վանքի ծառան պատճառ էր փնտրում նորից խոսակցություն բանալու:\n\n— Երևի շա՞տ հեռու տեղից եք գալիս, — հարցրեց նա;\n— Օ՜, էլ մի՛ ասա, ամբողջ երեք օր ճանապարհ ենք գալիս:\n\n— Իսկ ի՞նչն է ստիպում ձեզ այդպես վռազ ճանապարհ գալու, մի՞թե Սահակ սրբազանի մոտ խիստ կարևոր գործ ունեիք:\n\nԾառուկը, ինչպես էլեկտրականությունից ցնցված, վեր թռավ տեղից և ուղղակի իրեն խոսակցի աչքերը դիտեց: \nԸստ երևույթին վատ տպավորություն թողեց նրա վրա, որ հոնքերը կիտելով կարճ կտրեց.\n— Է՜ , բարեկա՛մ, դրանով մենք շատ հեռու կերթանք, ավելի լավ է ինձ համար ընթրիք բերես, ես հոգնած եմ և քնել եմ ուզում:\n\nՔոսա ծառան նկատեց, որ էլ նրանից ոչինչ չի իմանա, ուստի ընթրիքը բերեց դրեց Ծառուկի առաջ և քայլերն ուղղեց դեպի վանահոր խուցը` մի գիրկ փայտ ներս տանելով:\n\nԿարճ ժամանակից հետո Ծառուկը, ընթրիքն անելով, մեկնվեց կրակի մոտ և անուշ քնի մեջ ընկղմվեց. եթե աշխարհն էլ տանեին, չէր իմանա:",
    "Վանքը, ուր իջավ Մարտիրոս հայրը, գտնվում էր Բյուրական ամրոցում, որ շինել էր Հովհաննես կաթողիկոսը կոփածո քարերով և ուր փակակալ էր Լուսավորչի դռան Սահակ անունով մի եպիսկոպոս: \nՍահակը թխադեմ, բայց լիքը մարդ էր: \nԼայն թիկունքը և ուժեղ բազուկները տալիս էին նրան մի առանձին հաղթանդամ տեսք: \nՄիջին հասակի էր նա, մոտ 40 — 45 տարեկան, միշտ ուրախ, զվարթ, իսկ բնավորությամբ` կատակասեր: \nԳեթ արտաքուստ իրեն ցույց էր տալիս շատ զվարճասեր և ո՛չ մի բանի վրա չմտածող, այնպես որ շրջակա գյուղացիները նրան «հանաքչի սրբազան» անունն էին տվել և սաստիկ համակրում ու սիրում էին:\n\nԱրդարև, Սահակ սրբազանը յուր պարզ բնավորությամբ գրավել էր շրջակա գյուղացոց համակրությունը: \nԻսկ եթե թափանցեինք նրա հոգու խորքը, կտեսնեինք, որ հոգին կատակ չէր անում, չէր ծիծաղում, չէր ժպտում, ինչպես արտաքուստ, այլ ընդհակառակը, հոգին պատած էր այն տեսակ տխուր և սրտամաշ մտքերով, որ լացացնելու չափ կսկծացնում էր իրեն: \nԽաբուսիկ և կեղծ էին Սահակ սրբազանի կատակներն ու ժպիտները: \nՆա արտաքուստ այդ դիրքն էր ընդունել միմիայն գյուղացոց համակրությունն ու սերը վայելելու, որի մեջ և հաջողություն ուն՜եր: \nԻսկ իրեն հենց այդ էր պետք: \nՈւրիշ բանի նա կարոտ չէր:\n\nԵրբ Մարտիրոս վանահայրը մտավ նրա խուցը, նա մտազբաղ նստած էր և առաջը թափված էին զանազան թղթի կտորներ, որոնց մեկ-մեկ վերցնում էր, ջոկում, աչքի անցնում և ինքն իրեն մտածում: \nՃրագի աղոտ լուսավորությունը ընկել էր նրա կլոր և լիքը երեսին, որ այդ ժամանակ խիստ դժգույն էր: \nԱյդ միջոցին նրա լուրջ դեմքից անհետացել էր ժպիտը, և հայացքը ներկայացնում էր խոր ու ծանրակշիռ գործերով զբաղվող մարդու հայացք:\n\n— Վերջապե՜ս... — ասաց նա, տեսնելով Մարտիրոս հորը, — վերջապես եկար, իսկ ես քո մասին անհանգստանում էի:\n\n— Ինձ համար ի՞նչ կարիք կար անհանգստանալու, սրբազա՛ն, ես ծեր եմ և ուժասպառ, իմ օրերը համարված են, և ես շատ շուտ գերեզման կմտնեմ:\n\n— Վա՜հ, Մարտիրոս հայր, ի՞նչ ես ասում, մի՞թե գերեզմանը իրավունք ունի քեզ նման սուրբ մարդուն կլանելու:\n\n— Կատարյալ իրավունք ունի, ինչպես և ամեն մարդու:\n\n— Չէ՛, ես իրավունք չեմ տալիս, դեռ հարկավոր ես, շա՛տ հարկավոր, երբ որ ժամանակը կգա, ես քեզ կհայտնեմ:\n\n— Վա՜հ, լավ է, մահվան իրավո՞ւնքն էլ ես ուզում ձեռքդ գցել, — պատասխանեց Մարտիրոս հայրը, և մի դառն ժպիտ անցավ նրա դեմքի վրայով:\n\n— Իհարկե, իհարկե. աստված քեզ վրա իրավունք չունի, դու մերն ես և հարկավոր ես մեզ: \nԵս հոգեհան հրեշտակի թևերը կկտրատեմ, եթե քեզ մոտենա:\n\n— Սրբազա՛ն, երևում է, որ դու հանաք անելով էլ պետք է մեռնես:\n\n— Իհարկե, դրանից ավելի ի՞նչ պիտի տանենք այս փուչ աշխարհից: \nԲայց կատակները մի կողմ թողնենք, արի բարձրացիր նստիր ահա այս բարձի վրա, հոգնած կլինես:\n\nՄարտիրոս վանահայրը յուր ձմեռվա քուրքը մի կողմ գցեց, ծալապատիկ նստեց թախտին և լուռ դեպի ճրագի աղոտ լուսավորությունը նայեց: \nԵրկուսն էլ կարճ ժամանակով լուռ Էին:\n\n— Ի՞նչ տեղեկություններ ես ժողովել, սրբազա՛ն հայր,— լռությունն ընդհատելով հարցրեց Մարտիրոս հայրը:\n\n— Տեղեկություններ շատ ունեմ, բայց, դժբախտաբար, ուրախ ոչինչ չկա, ամեն բան դեպի վատն է գնում:\n\n— Ինչպե՞ս, մի՞թե մեր ծրագրերն էլ են քանդվում, — հարցրեց Մարտիրոս հայրը և կիսով չափ բարձրացավ տեղից:\n\n— Չէ՛, խոսքս մեր ծրագրերի մասին չէ, ընդհակառակը, մեծ ծրագրերն առաջ են գնում խիստ լավ: \nԱմեն մի վանքում պատրաստություններ են տեսնում, խմբեր են կազմում: \nՄեր գործակալները շատ լավ են գործում, բայց Աշոտ Երկաթի Կ. Պոլիս գնալով գործը կանգ է առել. զանազան բախտախնդիր իշխաններ արգելք են լինում դրան և ժողովրդին գրգռում Աշոտ Երկաթի դեմ:\n\n— Որքան էլ ցավալի է, բայց այդպես է: \nԱյդ իշխաններին պետք է վերջ դնել դրանք հայի տունը քանդեցին, բայց ի՞նչ ասես, որ Աշոտ Երկաթը արհամարհում է դրանց և դավաճան իշխաններին յուր ձեռքից բաց թողնում:\n\n— Մի՞թե այդ քո ներկայությամբ էր:\n\n— Ես ներկա էի, բայց խեղդեցի իմ մեջ բարկության բոցը: \nՌշտունյաց և Անձևացյաց իշխաններին իմ ձեռքով հանձնեցի նրան, որոնք դավադրություններ էին լարել նրա կյանքի դեմ, բայց նա արձակեց նրանց: \nԺողովուրդը ուզում էր պատառ-պատառ անել, բայց ես ազատեցի նրանց` բարձր պահելով թագավորի խոսքը և ներողամտությունը:\n\n— Սպասիր, հա՛յր Մարտիրոս, ահա կարդա այս նամակը և տես, թե ի՞նչ են գրում այդ ձեր ազատած իշխանների մասին, — ասաց Սահակ սրբազանը և վերցնելով սեղանի վրա փռված նամակներից մեկը, հանձնեց Մարտիրոս հորը: \nՎանահայրը ուշադրությամբ կարդաց նամակը և մահվան գունատությունը պատեց նրա ճերմակ դեմքը: \nԲարկությամբ դեն շպրտեց թուղթը, վեր կացավ տեղից և սկսեց արագ-արագ շրջել սենյակում:\n\n— Դավաճաննե՛ր, անպիտաննե՛ր, լրբե՜ր…\tԵս գիտեի, ես ճանաչում էի դրանց…\tԱ՛խ, սխալվեց Աշոտ Երկաթը, պետք էր դրանց տեղն ու տեղը կախել և ոչ թե ազատել:\n\n— Տեսնո՞ւմ ես, ի՞նչ սոսկալի դավադրություն են կազմում Աշոտ Երկաթի դեմ և ո՞ւմ են իրենց ձեռքի գործիք դարձնում — նրանց, ովքեր երախտիք ունեն Աշոտ Երկաթից, որոնք նրա աղն ու հացն են ուտում: \nԱյժմ Գուգարաց իշխաններին` Վասակ և Աշոտ Գնթունիներին են ուզում ձեռք գցել և ապստամբեցնել օրինական թագավորի դեմ: \nՏեսնո՞ւմ եք, թե այդ ձեր ազատած իշխանները ի՞նչ են անում:\n\n— Արծրունյաց Գագիկի բաներն են դրանք. նա է այս բոլոր դավադրությանց կենտրոնը և մեր ամբողջ ջանքը այդ դավադրությանց խորտակման մեջ պիտի լինի: \nԻ՞նչ եղավ, ե՞րբ պիտի գա Սահակ քահանան:\n\n— Վաղը, երեկոյան դեմ կհավաքվեն Սահակ Արծրունյաց քահանան, Գևորգ Մարզպետունին և Բասյանց գավառի իշխանը:\n\n— Թող գա՛ն, պետք է սպասել դրանց, պետք է տեղեկություն ժողովել Տեր Սահակից, թե արդյոք էլ ինչե՞ր է ծրագրում ատելի Գագիկ Արծրունին:\n\n— Անպատճա՛ռ: \nՄեր գլխավոր երկյուղը Վասպուրականից է: \nԴա զորավոր ախոյան է, որից պիտի զգույշ լինել:\n\n— Բայց Տարոնից խիստ լավ տեղեկություններ են ստացված, այնտեղ արդեն պատրաստի մի գունդ ունենք, մոտ 400 մարդուց բաղկացած:\n\n— Ապրի՛ Գևորգ իշխանը, այդ նրա շնորհքն է:\n\nԱյդ ժամանակ վանքի դուռը ծեծեցին: \nՆրանք երկուսն էլ լսեցին և հետաքրքրությամբ սպասում Էին, թե ո՞վ պիտի լինի, որ այդպես կես-գիշերին դուռը ծեծում է: \nՍահակ սրբազանը շտապով դուրս գնաց և հրամայեց դուռը բանալ, երբ նկատեց մի ձիավոր` կանգնած վանքի դռանը:\n\nՁյունը քուլա-քուլա փրթում էր, և ձիավորը ամբողջապես կոլոլված էր ձյան մեջ: \nՆա շտապով ներս մտավ վանքի գավիթը և արագությամբ ցած թռչելով ձիուց, ուղղակի դեպի սրբազանը դիմեց, որ դեռ ապուշ կտրած նայում է նրան, առանց ճանաչելու ուշացած ճանապարհորդին:\n\n— Ողջո՜ւյն, սրբազա՛ն հայր, — ասաց ճանապարհորդը և սովոր մարդու նման ուղղակի դիմեց դեպի սրբազանի խուցը:\n\nՍրբազանը մեքենաբար ներս մտավ և երբ ճրագի աղոտ լույսի տակ դիտեց նրա դեմքի գծագրությունը` քա՜հ-քա՜հ մի քրքիջ արձակեց:\n\n— Վա՜հ, Տե՛ր-Սահակ, ես քեզ բոլորովին չճանաչեցի. ձյունից այնքան ես ճերմակել, որ հարյուր տարեկան զառամյալ ծեր կարծեցի: \nԲարո՜վ, հազա՛ր բարի ես եկել, բայց մենք քեզ այսօր չէինք սպասում, — ասաց սրբազանը:\n\nԵկողը, որ Արծրունյաց տան քահանա Տեր-Սահակն էր, մոտենալով նախ Մարտիրոս վանահոր աջը համբուրեց, ապա սկսեց թափ տալ յուր վրայի ձյունը և շորերից սառույցները պոկել:\n\n— Մեռա՜, ամբողջ գիշեր ճանապարհ էի գալիս, — ասաց նա:\n\n— Հը՛, երևի կարևոր լուր ունես, որ այդպես շտապով ճանապարհորդել ես:\n\n— Առայժմ միայն մի ուրախալի լուր կասեմ, իսկ մնացածը կթողնեմ վաղվան: \nԵս հոգնած եմ, ննջել եմ ուզում: \nՅուսուֆը վերջապես հանգիստ թողեց Գագիկին և յուր զորքերով Ատրպատական քաշվեց: \nԱյժմ Հայաստանը մի փոքր շունչ կառնի, եթե դավաճան և քսու իշխանները գլուխ չբարձրացնեն:\n\n— Յուսուֆը այնքան վտանգավոր չէ, որքան դավաճանները, — նկատեց Մարտիրոս հայրը լուրջ կերպով, — բայց այժմ գնա հանգստացիր, վաղը կմտածենք այդ մասին:\n\nՍահակ սրբազանը և Տեր-Սահակը դուրս գնացին, թողնելով Մարտիրոս հորը միայնակ, որը դեռ երկար ժամանակ արթուն էր, մինչև որ հոգնածությունը հաղթեց նրան, և նա քուն մտավ: \nԺողովրդի հայրը ննջում էր... բայց խիստ վրդովալից և անհանգիստ էր այդ քունը, որը կարճ ժամանակ, տևեց, և նա իսկույն վեր թռավ: \nՕրը բացվել էր, և արևի անդրանիկ ճառագայթներից պսպղում էր ձյունը:\n\nՆույն օրը հասավ, և Գևորգ Մարզպետունի իշխանը յուր փոքրաթիվ ձիավորներով, որոնց սովորություն ուներ միշտ յուր հետը վերցնելու և հարկավոր դեպքերում նեղելու արաբներին: \nՇուտով այդ չորս անձինք` երեք հոգևորական և մի աշխարհական, խորհրդի նստեցին, որը շատ երկար տևեց: \nՉորսն էլ տխուր էին, ուրախության ո՛չ մի նշույլ չէր երևում նրանց դեմքերին: \nԱպագան մութ ու անորոշ էր: \nԿատակասեր սրբազանն էլ մոռացել էր յուր կատակները և ընկել մտածության ծովը:\n\n— Չէ՛, շատ անմխիթար է հայի ապագան, — լռությունը ընդհատեց Մարտիրոս վանահայրը` դառնալով խորհրդակիցներին, — բայց մենք ամենևին չպիտի ընկճվենք, չպիտի հուսահատվենք: \nԻ՞նչ անենք, թե օր-օրի վրա խռովությունները ավելանում են և դավաճանների թիվը շատանում է: \nՄենք մեր պարտքը պիտի կատարենք, որպեսզի ամոթով չմնանք մեր խղճի առաջ: \nԷլ ի՞նչ հայ ենք, որ հայի նեղ ժամանակը պետք չգանք, մեր կյանքը չզոհենք նրան: \nԻ՞նչ անենք, որ Արծրունյաց Գագիկը, փառասիրական ձգտումներից դրդված, դիմում է ամեն միջոցի, ձգտում է իմ և Գևորգի կյանքն էլ վերացնելու: \nԹող մեռնենք, թող սպանել տա մեզ, եթե պետք է մեր կյանքը նրան, ինչ վնաս, մեր տեղը ուրիշները դուրս կգան, իսկ դրանց տեղը դարձյալ ուրիշներ... \nԿրկնում եմ, մենք պիտի ճգնենք վերացնել արգելքները և ծառայել ժողովրդին ու օրինական թագավորին: \nԱյդ պարտքը սուրբ է, և այն սրբությամբ էլ պիտի կատարենք: \nԹող Գևորգ իշխանը զենքով հալածե թշնամիներին, իսկ մենք խոսքով: \nՄեր պարտքը պիտի լինի խրախուսել ժողովրդին, դրանցից փոքրիկ գնդեր կազմել և այդ գնդերը հանձնել իշխանի հրամանատարությանը, որի պարտքն էլ պիտի լինի օգնել Աշոտ Երկաթին:\n\n— Բայց, հա՛յր սուրբ, մեր հաջողությունը շատ դանդաղ է առաջ գնում, — ավելացրեց Տեր-Սահակը, — Վասպուրականում ո՛չ մի գործ առաջ չի գնում, այնտեղ լուրջ կերպով հսկում է Գագիկը և հոտն էլ առել է, ես վախենում եմ Հեղինեի վիճակից:\n\n— Ճիշտ, ի՞նչ է անում Հեղինեն, երկար ժամանակ է նրանից լուր չի ստացվել,— հարցրեց սրբազանը:\n\n— Լսելով հոր տմարդի գործերը` ապրում է ախ ու վախով: \nԱզնիվ, հայրենասեր աղջիկ է, բայց ցավում եմ, որ վերջը վատ է լինելու:\n\n— Ինչո՞ւ:\n\n— Շատ պարզ: \nՎաղ թե ուշ հայրը լսելու է նրա արարքները, և այն ժամանակ մութ բանտերը և տանջանքները նրա համար անխուսափելի են:\n\n— Պետք է ազատել նրան հոր ճիրաններից,— ավելացրեց Գևորգ իշխանը, որ մինչ այդ լուռ էր:\n\n— Հը՛, ի՞նչ է, հո դուր չի՞ գալիս քեզ Արծրունյաց օրիորդը, — հարցրեց սրբազանը, որի վրա ամենքը ծիծաղեցին:\n\n— Է՛հ, սրբազա՛ն հայր, այսպիսի ժամանակ մեզ շատ բան է դուր գալիս, բայց ուշադրություն չենք դարձնում:\n\n— Չէ՛, ի՞նչ կա որ, մի այնպիսի՛ հարսանիք կանենք, որ քեֆդ գա, դեռ հարսանիքումդ էլ պար կգամ:\n\n— Բայց հանաքը մի կողմ, սրբազա՛ն, նա ամեն կերպ ուզում է փախուստ տալ Վասպուրականից, — ավելացրեց Տեր-Սահակը:\n\n— Թող գա՛, այդ մի սոսկալի հարված կլինի դավաճանին: \nԲացի դրանից, թող այս գործում խառնվեն նաև օրիորդները: \nԴու, Սահա՛կ հայր, պատրաստվիր դրան, իսկ ես և Գևորգ իշխանը շուտով կազատենք նրան: \nՄենք չենք թողնի, որ անմեղ զոհը տանջվի Գագիկի ճիրաններում, — ասաց Մարտիրոս հայրը: \nԵվ ապա, զանազան ծրագրեր կազմելուց և կարգադրություններ անելուց հետո, մյուս օրն ևեթ ցրվեցին զանազան կողմեր` թողնելով Սահակ սրբազանին Բյուրական ամրոցում կրկին միայնակ:",
    "Ռշտունյաց և Անձևացյաց իշխանները, ազատվելով կապանքից, շտապով ներկայացան Գագիկ արքային և ամեն մանրամասնություն պատմեցին: \nԳագիկը զայրացավ, բարկության ներկն անցավ նրա դեմքի վրայով, և նա կատաղած կանչեց.\n— Լա՜վ, Աշոտ Երկաթը կրկին չի պրծնի իմ ձեռքից, եթե նույնիսկ ամբողջ Բյուզանդիոնի բանակն էլ հետը բերի: \nԱյժմ ես կդիմեմ այնպիսի միջոցի, որի դեմ չի կարող կանգնել ո՛չ մի զորություն:\n\n— Ի՞նչ միջոցի, — հարցրեց Անձևացյաց իշխանը` խորամանկ աչքերը հառելով Գագիկ Արծրունուն:\n\n— Այն տեսակ միջոցի, որով խռովություն կձգեմ հայոց բոլոր իշխանների մեջ: \nԵս կհարուցանեմ նրա դեմ յուր սիրելի իշխաններին, եղբորն անգամ կգրգռենք յուր դեմ և նրա գահը հանձնել կտամ Աշոտ սպարապետին, որ վաղուց ձգտում է դրան. իսկ այն անզգամներին` զառամյալ ծերունուն և Գևորգ իշխանին կհրամայեմ մաս-մաս կտրատել, որ համարձակվում են իմ դեմ գործել:\n\n— Այո՛, լավ միտք է, դրանից լավ միջոց չի կարելի ձեռնարկել... \nՕ, եթե դա հաջողվի, այն ժամանակ սիրտս հանգստացած կլինի, ապա թե ոչ այն անպատվությունը, որ Աշոտ Երկաթը հասցրեց մեզ` մոռանալ չի կարելի:\n\n— Բայց զարմանալի բան է, կարծես Մարտիրոս վանահայրը տեղեկություն ուներ մեր որոգայթի մասին, որ այնպես հանկարծակի օգնության հասավ: \nՈւրիշ կերպ չի կարելի բացատրել, թե չէ նա երբեք այդպիսի խմբով ման չի գալիս և բացի դրանից, չէր էլ համարձակվի մեզ վրա հարձակում գործել, — նկատեց Անձևացյաց իշխանը փոքր լռությունից հետո:\n\n— Ես էլ նույն կարծիքին եմ, արքա՛, — պատասխանեց Ռշտունյաց իշխանը` դիմելով Գագիկին, — որ մեր ամեն մի քայլափոխը լրտեսվում է ու հաղորդվում է Մարտիրոս հորը, և մեր հակառակորդները շատ լավ գիտեն, թե մենք ի՞նչ ենք անում և ի՞նչ մտածում: \nԵվ եթե Աշոտ Երկաթը արտաքուստ լավ հարաբերության մեջ է Վասպուրականի հետ, ապա դա պիտի վերագրել միայն նրան, որ բացահայտ կերպով չի ուզում թշնամանալ քեզ հետ:\n\n— Ո՛չ, իշխաններ, դուք սխալվում եք, ո՛չ մի մարդկային արարած չի կարող լրտեսել մեր խոսակցությունը, իսկ եթե Գևորգ իշխանը և Մարտիրոս հայրը նրան օգնության հասան, դա մի դիպված պետք է համարել և ուրիշ ոչինչ:\n\n— Ոչ, տեր իմ, մեզ լրտեսում են, գուցե և հենց այս րոպեիս: \nՊետք է գտնել այդ լրտեսին և պատմել: \nՇուտափույթ պետք է ոչնչացնել նրան, Գևորգ Իշխանին և Մարտիրոս հորը, որոնք ինչ-որ բան են պատրաստում, որը պիտի տակնուվրա անի մեր բոլոր ծրագրերը:\n\nԳագիկը ուսերը թոթափեց և ընկավ մտածության մեջ: \nՄի տեսակ կասկած անցավ նրա մտքով, որն ստիպեց նրա հոգին այլայլելու, բայց շուտով էլ զսպեց իրեն և ապա դառնալով իշխաններին, ասաց.\n— Թողնե՛նք այդ: \nԼրտեսները իրենց արժանավոր պատիժը կստանան, բայց հարկավոր է նաև մեր գործը առաջ տանել: \nԼուր է պտտվում, որ Աշոտ Երկաթը Բյուզանդիոնում մեծ ընդունելության է արժանացել և թագով ու ոսկեհուռ զգեստներով վարձատրվել: \nՎաղ թե ուշ նա հունական զորքերով դառնալու է Հայաստան, և այն ժամանակ ամեն ինչ կերպարանափոխվելու է: \nՊետք չէ այս ժամանակը կորցնել, քանի նա Հայրենիքում չի, ապա թե ոչ հետո շատ դժվարին կլինի առաջն առնել: \nԵս շատ անհանգիստ ես: \nՊետք է շտապել որոմն ցանելու, որ այն հասունանա այն ժամանակ, երբ Աշոտ Երկաթը Հայաստան կգա: \nԴու, Ատո՛մ իշխան, վաղօրոք պետք է գլուխ բերես մի դժվարին գործ: \nԵս քեզ վրա մեծ հույս ունեմ, դու լեզվով ճարտար ես և հոգով արի: \nԴու պիտի մտնես Հայաստան և առատությամբ որոմն ցանես: \nՊիտի ջանաս ապստամբեցնել Աշոտ Երկաթի դեմ Գուգարաց վերակացուներին` Վասակ և Աշոտ Գնթունիներին, Աբխազաց Գուրգենին և եթե կարող ես նաև Աշոտ Երկաթի եղբորը` Աբասին: \nՃարտար լեզուն օձին բնից կհանի, և ես վսաահ եմ քեզ վրա: \nԻսկ գալով Ռշտունյաց իշխանին, սրա պարտքը պիտի լինի ներկայանալ Յուսուֆին և ամեն ջանք թափել, որ Աշոտ սպարապետը գահ նստի Աշոտ Երկաթի տեղ, և այն ժամանակ խռովության քարը, գլորված կլինի, իսկ այդ պղտոր ջրի մեջ մենք մեր որսը կանենք, մեր գործերը` առաջ կտանենք, — ասաց Գագիկը և ապա սկսեց շրջել սենյակում:\n\nԱյնուհետև երկար խորհրդակցում էին Հայաստանի այս երեք որոմն ցանողները: \nԵվ ապա Գագիկը, նամակներ պատրաստելով զանազան իշխանների անունով, դրանք հանձնեց Ռշտունյաց ու Անձևացյաց իշխաններին և ճանապարհ ձգեց պալատից:\n\nԵրբ իշխանները հեռացան, Գագիկը մի տեսակ ծանր մտատանջության մեջ ընկավ: \nՆրա հոգին սաստիկ խռովված ու այլայլված էր, և խորին թախիծը կրծում էր սիրտը: \nԱյդ միջոցին բացվեց յուր առանձնարանի դուռը և շեմքում երևաց դուստրը` Հեղինեն:\n\nԳագիկը վեր թռավ տեղից և վազեվազ դեպի աղջիկը գնաց: \nՆա ուզեց գրկել նրան, փայփայել, որպեսզի մոռանա յուր վիշտը, սրտի և հոգու այլայլությունը, բայց սառածի նման կանգ առավ, և հոգին ավելի այլայլվեց, ավելի վրդովվեց, երբ նկատեց աղջկա տխուր, դալկացած դեմքը: \nՀեղինեի աչքերում երևում էին դեռ չցամաքած արցունքներ և միևնույն ժամանակ` մի տեսակ ոգևորության փայլ, որոնք վճռականություն էին արտահայտում:\n\n— Ի՞նչ կա, աղջի՛կս, դու տխուր ես և աչքերդ արտասուքով լի են, ի՞նչ է պատահել քեզ, — ասաց Գագիկը և ուզեց գրկել Հեղինեին, փայփայել նրան, համբուրել սիրուն աչքերը: \nԳագիկի հոգին լի էր խարդավանքով, դավադրություններով և շփոթություններով և յուր այդ ալեծուփ հոգին ուզում էր խաղաղեցնել կուսական անմեղության առաջ: \nՀայրական սիրտը կարոտ էր դրան, կարոտ էր որդիական այն անարատ սիրույն, որի առաջ մոռացվում են աշխարհային զազրելի և գծուծ գործերը:\n\n— Հեռո՛ւ ինձանից, — կանչեց Հեղինեն հրելով հորը, երբ նա ուզում էր գրկել իրեն և մի այնպիսի մոլեգին հայացք ուղղեց Գագիկի վրա, որ նա` Վասպուրականի արքան, սարսռեցավ և մի տեսակ սառը դող անցավ մարմնով:\n\nՄի քանի քայլ ետ-ետ գնաց Գագիկը և մեխվածի նման կանգ առավ, առանց հասկանալու, թե ի՞նչ է կատարվում շուրջը և որտե՞ղ է գտնվում:\n\n— Ահա այն լրտեսը, որին դուք որոնում էիք, որին ուզում էիք պատժել, կախաղան բարձրացնել, այն ե՛ս եմ, Արծրունյաց Գագիկ թագավորի աղջիկը` Հեղինեն, բռնեցեք նրան և գործադրեք ձեր տանջանքները:\n\nԳագիկը մի քանի րոպե ցնորվածի նման նայեց աղջկան, մի խորին ա՜խ քաշեց, սիրտը բռնեց, որը կարծես խոցվեց մահաբեր սրով և դառն կերպով ասաց.\n— Աղջի՛կս, Հեղինե՛... վա՛յ ինձ, նա ցնորվել է... \nԷ՛յ, ո՞վ կա այդտեղ, — ասաց Գագիկը և ծափ տվեց:\n\nԾափի վրա ներս վազեցին երկու սպասավոր:\n\n— Չէ՛, հա՛յր, ես ցնորված չեմ, զուր դու իմ հոգու այլայլմունքը նկատելով ինձ ցնորվածի տեղ ես ընդունում: \nԵս կրկին հայտնում եմ, որ ե՛ս եմ այն լրտեսը, որ տեղեկություններ է տալիս Բագրևանդի վանահորը և Աշոտ Երկաթին: \nԲռնեցե՛ք ինձ, հրամայեցեք սպանել, որ վերջ դրվեն իմ տանջանքներին. ապա թե ոչ ես այլևս չեմ կարող տանել իմ հոր ստոր դավաճանությունները…\nԿատաղության փրփուրը անցավ Գագիկի դեմքին, աչքերը արյունով լցվեցան և զարհուրելի կերպով դուրս թռան ակնակապիճներից, մազերը փշաքաղվեցան, և բարկությունից դողացող ձեռքերը դեպի յուր սրի երախակալը տարավ:\n\n— Լռի՜ր, լռի՜ր, Հեղինե՛, ապա թե ոչ` չգիտեմ ի՞նչ կանեմ քեզ: \nԷ՛յ, դուրս տարեք սրան, — դիմեց Գագիկը սպասավորներին, որոնք շփոթված կանգնել Էին դռների մոտ:\n\n— Չեմ լռի, և քանի շունչս բերանումս է, ես կբողոքեմ քո ստոր արարմունքի դեմ... \nԱմո՛թ մեր ցեղին, ամո՛թ Վասպուրականին, որ Մեհրուժանով չբավականանալով, այժմ Գագիկ էլ է ծնել...\n— Չե՞ք լսում, — դարձավ կրկին Գագիկը դեպի սպասավորները` խեղդված ձայնով և հազիվ շունչ քաշելով, — հեռացրե՛ք սրան այստեղից այս րոպեիս:\n\nՍպասավորները դուրս տարան Հեղինեին: \nԳագիկը սենյակում մնաց միայնակ: \nՎայրենի հայացքով նա չորս կողմն էր նայում. նրա կուրծքը արագ բարձրանում ու իջնում էր, իսկ դեմքը դարձել էր ահարկու: \nՄի տեսակ անորոշ և անհասկանալի բառեր էին երբեմն դուրս թռչում նրա բերանից: \nՄի փոքր հետո նա գլուխը բռնեց. կարծես փախչելիս լիներ յուր մարմնից, անջատվում, ջլատվում և սլանում էր հեռո՜ւ-\tհեռո՜ւ կամ կարծես թե հրդեհ լիներ յուր գլխում, որ լափվում էր բոցերով: \nՀիրավի, նրա գլուխը այրվում էր: \nԺանտ բոցերը լափում էին նրա ուղեղը: \nԱյնտեղ դադարել էր դատողությունը, հատել մտքերի պաշարը և տիրել ամայությունն ու չորությունը: \nՈչի՛նչ, ոչի՛նչ կարծես չկար նրա գանգի մեջ, որը մի պահ առաջ որոգայթներ էր լարում, դավաճանության ծրագրեր կազմում... \nՈ՞ւր գնացին դրանք, ի՞նչ եղան... \nՕ՜, մի հարված, և ամեն ինչ ոչնչացվեց, ամեն բան կերպարանափոխվեց. բայց մինչև ե՞րբ... \nԿանցնի փոթորիկը, գարշ մտքերը նորից տեղ կբռնեն նրա մտքում, և ամեն բան առաջվա շավղով կընթանա... \nԱյժմ նա շփոթված է, այլայլված, ինքն էլ չի իմանում, թե ո՞րտեղ է և ի՞նչ է անում: \nԳիտակցությունը հեռացել է նրանից` տեղի տալով հոգեկան բուռն վրդովմունքին... \nՀանկարծ Գագիկը գլուխը վեր բարձրացրեց, կրկին չորս կողմը նայեց, և դառն արցունքները երևացին նրա աչքերում... \nԱյդ արցունքները սոսկալի կերպով կրծում էին նրա սիրտը: \nՆա ամենաթշվառ մարդն էր աշխարհիս երեսին... \nՄի փոքր ժամանակ անց նրա ջղերը հանդարտվեցին, գիտակցությունը տեղն եկավ և հրամայեց Հեղինեին ներս բերել: \nԽրոխտ և վայրենի էր նրա կերպարանքը այժմ: \nԱռաջվա վրդովմունքը անցել էր` տեղի տալով անտարբեր սառնությանը:\n\nՀեղինեն կանգնած էր այդ անտարբեր սառնության առաջ այնքա՜ն հանգիստ, այնքա՜ն խաղաղ, որ հոր սառնասրտությունը հաղթվելու վրա էր:\n\nԵրկուսն էլ լուռ էին, երկուսն էլ մտասույզ: \nԶորավորի դեմ կանգնած էր անզորը: \nԱրդարության և վեհության դեմ` անարդարությունը և կեղտոտությունը... \nԱրդյոք ո՞վ պիտի հաղթեր...\nՄի փոքր ժամանակ նայեց Գագիկը յուր աղջկան և ապա իջեցրեց յուր հայացքը գետին` չդիմացավ նրա քնքուշ, անմեղության տիպար հայացքին: \nԻջավ Գագիկի խրոխտ տեսքը, բարկության բոցը հանգավ նրա սրտում և աչքերում երևացին արտասուքի կաթիլներ... \nԻնչե՞ր անցան այդ վայրկյանին Վասպուրականի արքայի մտքով, հայտնի չէր, միայն թե նա չդիմացավ մի թույլ արարածի հայացքին և մոտենալով աղջկան` բռնեց նրա ձեռքերը:\n\n\n\n\n\n\nՀեղինեի ձեռքերը սառն էին ինչպես սառույց և դողդողում էին աշնան տերևների նման: \nՀեղինեն էլ հուզված էր և մտազբաղ:\n\nՄի տեսակ ծանր, խեղդող միտք ճնշում էր նրա հոգին, և նրան թվում էր, թե ոտքերի տակից փախչում է գետինը և ամբողջ աշխարհը արագ-արագ շրջան է կազմում և յուր հետ պտտեցնում թե՛ իրեն, թե՛ հորը և թե՛ այն սենյակը, ուր կանգնած էր ինքը... \nԱ՜խ, ինչքա՜ն արագ է պտտվում, րոպե առ րոպե արագացնում է յուր ընթացքը. ա՜խ, գոնե մի րոպե, մի վայրկյան դադարեր…\tԵվ Հեղինեն զգում է, որ ինքը չի կարողանում ոտքի վրա կանգնել, գլուխը շշմում է, աչքերն արդեն մթնել են, էլ ոչինչ չի տեսնում, ամեն բան անհետանում է աչքերից, իսկ ինքը թռչում է անսահման տարածության վրա, հեռո՛ւ, հեռո՜ւ, դեպի անհայտություն, ո՞վ գիտե դեպի ուր... յուր առաջ արդեն բացված են անհատակ անդունդներ, և նա զգում է, թե ինչպես անհուն բարձրությունից ընկնում է ցած, դիպչում մի ինչ-որ աներևույթ ժայռի, օրհասական մի ճիչ արձակում և ուշաթափվում...\nԵրբ բաց է անում աչքերը, տեսնում է, որ ինքը գտնվում է յուր ննջարանում, ուր մի կողմից նստած է հայրը և տխուր, վհատ աչքերը դարձրել է իրեն:\n\n— Աղջի՜կս... \nՀեղինե՜, — ասում է Գագիկը, երբ տեսնում է աղջկա ուշքի գալը:\n\n— Ա՛խ, — շշնջում է Հեղինեն և կրկին փակում աչքերը:\n\nՆա զգում է ամբողջ իրողությունը, որ ինքը, չկարողանալով տանել յուր հոգեկան բուռն վրդովմունքը, ուշաթափվել էր հոր առանձնասենյակում, չդիմանալով հոր այն ահարկու հայացքին, — որը սուր սլաքի նման ցցվում էր յուր սրտում, այն սրտում, որը նոր բացվող կոկոնի նման դեռ չգիտեր աշխարհային ո՛չ մի տառապանք և լի հույսով հենց ուզում էր յուր քնքուշ թերթիկները բանալ, հագենալ թարմ օդով, երբ հանկարծ նրան դիմավորեց ահռելի, սարսռեցուցիչ փոթորիկը...\nԻ՞նչ պիտի աներ թույլը հզորի առաջ…",
    "Աշոտ Երկաթը, Հունաստանում փառավոր ընդունելություն գտնելուց հետո, հունական զորքերով վերադառնում էր Հայաստան... \nԱլեկոծյալ ծով էր ներկայացնում այդ ժամանակ Հայաստանը, և նա, իր հույսը օտար զորքերի վրա դնելով, գալիս էր խաղաղեցնելու այն ալիքները, որ ամեն բան ավերելով ո՛չ մի բան իր տեղը չէին թողել: \nՆա գալիս էր թագավորելու այնտեղ, ուր բացի իրենից թագավորում էին երկու հոգի` մինը Գագիկ Արծրունին Վասպուրականում, մյուսը հորեղբոր որդին` Աշոտ սպարապետը Դվինում, չհաշված այն մանր իշխաններին, որոնք հայտնի կամ անհայտ կերպով թագավորում էին իրենց երկրներում:\n\nՀունական զորքի գլուխ անցած` Աշոտ Երկաթը շտապում էր Հայաստան: \nՔանի դեռ չէր մտել յուր երկրի սահմանները, տխուր էր նա: \nԵրբեմն նայելով յուր ետևից սլացող հունական գնդին, նրա սիրտը ավելի էր կսկծում, ավելի էր ցավում: \nՆա զգում էր, որ ինքը միայնակ է օտար երկրում, անտեր, անօգնական և թե յուր ետևից սլացող գունդը օտար է իրեն և վաղը կարող է այդ սուրը յուր դեմ դարձնել... \nԲայց հենց որ մտավ յուր երկրի սահմանները, հենց որ ոտքը դրեց հայրենի հողի վրա, նրա սիրտը թունդ առավ, երակների մեջ կարծես նոր արյուն վազեց: \nՄի տեսակ սարսուռ անցավ նրա մարմնով, որը ցնցեց նրա մկանները, և նա զգաց, որ ինքն է այդ հողի տերն ու տիրականը, թագավորն ու իշխանը, ու նա սուրը պատյանից հանելով, մտրակեց նժույգին և փոթորկի նման սլացավ առաջ` դեպի վեհ Մասիսը, դեպի յուր երկրի սիրտն ու հոգին...\nԳունդը սլանում էր նրա ետևից: \nԱմեն տեղ, ուր կային շեն գյուղորայք և քաղաքներ, ընդառաջ էին գալիս և ողջունում իրենց թագավորին, գյուղացի աղջիկներն ու տղաներն անգամ ծաղիկներ էին փռում Երկաթի ոտքերի տակ և ուրախաձայն աղաղակում.\nԱպրի՛ Աշոտը շատ ու շատ օրեր,\nԱպրի՛ Երկաթը բյուրավոր դարեր…\nԱշոտ Երկաթը լսում էր անմեղ մանուկների բերանից այդ խոսքերը, ու նրա սիրտը հուզվում և տակնուվրա էր լինում: \nԻսկ երբ նա մոտեցավ Մասիս սարին, երբ տեսավ նրա ալեզարդ գագաթը, նրա սիրտը փղձկաց և արտասուքներ ընկան աչքերից: \nՆա լուռ լալիս էր: \nՈ՞վ գիտե ինչի համար և կամ ի՞նչ մտքեր ալեկոծեցին նրա սիրտը, ի՞նչ զգացմունքներ պատեցին հոգին…\tՆա տեսավ ալևոր Մասիսը և հուզվեց: \nՍիրուն էր Մասիսը: \nՎիթխարի հսկայի նման կուրծքը դեմ էր տվել և հպարտությամբ նայում էր չորս կողմ: \nԱմեն բան փոքր էր երևում նրա առաջ, այնինչ ինքը վե՜հ էր, բա՜րձր, և ի հաստատություն յուր կարծիքի, չորս կողմը արդեն տիրում էր խավարը, այնինչ յուր գագաթը, սպիտակ ձյունային բարձրությունը, այնտե՛ղ, ուր տիրում է հավիտենական սառնամանիքը, բուքն ու մրրիկը դեռ ոսկեզօծված էր արևի թույլ, բայց հրաշալի ճառագայթներով... \nԾիրանի քող էր ձգված այդ գագաթին: \nԾիրանագույն քողով էր զարդարվել հսկա Մասիսը և այդպես էր ընդունում տիրոջը, թագավորին, որ այսօր կրկին դառնում էր յուր գիրկը...\nԲայց հետզհետե դա էլ նսեմացավ, նոսրացավ և հանկարծ չքացավ: \nԱներևույթ մի ձեռք հանկարծ վերցրեց այդ ծիրանի քողը հսկա Մասիսի գագաթից, և նա էլ ընկղմվեց խորին խավարի մեջ: \nԱյժմ միայն նրա հսկա ստվերանկարն էր երևում:\n\nԱշոտ Երկաթը սրտնեղեց: \nՆա ուզում էր երկա՛ր, շա՛տ երկար նայել այդ գագաթին, հագենալ նրանով, այնինչ խավարը շուտ կլանեց նրան և չթողեց յուր կարոտը հագեցնելու: \nՏխրեց Աշոտ Երկաթը և ձիու ընթացքը ավելի արագացրեց: \nԳիշերը հետզհետե պատում էր. հարկավոր էր շուտ տեղ հասնել, հանգստանալ և հանգիստ տալ զորքերին: \nՀանկարծ խորին խավարի միջից լսվեցին ձիերի դոփյուններ: \nՈվքե՞ր էին դրանք, թշնամի՞, թե բարեկամ, նա չգիտեր, բայց որ դիմացի կողմից գունդ էր գալիս — անկասկած էր: \nԱշոտ Երկաթը նշան արավ, և զորքը կանգնեց:\n\nԲայց հանդիպակաց գունդը աներկյուղ առաջ էր գալիս, երևում էր, որ կամ նա ոչ մի բանից երկյուղ չունի, կամ էլ չի տեսնում իրենց: \nԵրբ որ նրանք բավականին առաջ եկան, Աշոտ Երկաթը սուրը ճոճելով խրոխտ կանչեց.\n— Ո՞վ է գալիս, բարեկա՞մ, թե թշնամի:\n\n— Կեցցե՜ Աշոտ Երկաթը, ապրի՛ Մարտիրոս հայրը, — գոռաց գունդը և, մի փոքր առաջ գալով, կանգ առավ:\n\nԱշոտ Երկաթը և Մարտիրոս վանահայրը գրկվեցին: \nԾերունի վանահայրը ամուր սեղմեց նրան իր կրծքին և մրմնջաց.\n— Կորածիս գտա, այժմ կապրի Հայաստանը:\n\nԵրկու խումբն էլ, որոնցից մեկին առաջնորդում էր մեզ ծանոթ Գևորգ Մարզպետունի իշխանը, միանալով իրար հետ` սրարշավ առաջ էին գնում: \nՀեռու էր Կողբ գյուղաքաղաքը, ուր պիտի իջևանեին Երկաթը և զորքը:\n\nԳյուղաքաղաքը արդեն երևում էր հեռվում, երբ հանկարծ մի քանի նետեր թռան, և ապա, հանկարծակի, մի խումբ խառնիճաղանճ ձայներ հանելով, սրերը հանած, հարձակվեց Աշոտ Երկաթի զորքի վրա:\n\n— Դավաճանությո՛ւն, — կանչեց Աշոտ Երկաթը և նետվեց թշնամիների մեջ:\n\n— Վա՜տ և անա՜րգ... — մռմռաց Մարտիրոս վանահայրը:\n\n— Աշոտ սպարապետն է, նա դրժեց խոսքը և կրկին դավաճանեց, — պատասխանեց Գևորգ իշխանը և յուր խմբով հարձակվեց թշնամիների վրա:\n\nՄթության մեջ լսվում էր միայն սրերի շխկոցը և ընկնողների վայնասունը: \nԿարճ ժամանակ անց թշնամին, որին ղեկավարում էր Աշոտ սպարապետը, չդիմանալով Աշոտ Երկաթի զորությանը, փախուստ տվեց դեպի Կողբ գյուղաքաղաքը: \nԲայց մեր խումբը ետ չկանգնեց: \nՆա հետևեց նրան, և քիչ ժամանակից հետո խավար երկիրը լուսավորվեց հրեղեն լեզուներով, որոնք հետզհետե ավելի ու ավելի էին բոցավառվում և մոխրակույտերի վերածում Կողբ գյուղաքաղաքը...\nԲոցերի մեջ դեռ կռվում էին Աշոտ սպարապետի և Աշոտ Երկաթի զորքերը, այնինչ ժողովուրդը, փլատակների տակ թաղվելով` օգնություն էր կանչում:\n\nՀանկարծ Աշոտ սպարապետը անհետացավ: \nԻնչպես երևվում է, նա փախուստ էր տվել գյուղից, այնինչ կոտորածը դեռ շարունակվում էր, և բոցերը ագահորեն լափում էին շինությունները:\n\n— Դադարեցրե՛ք կռիվը, — հրամայեց Աշոտ Երկաթը:\n\nԲայց հանկարծ զորքերը, դադարեցնելով կոտորածը, թալանել սկսեցին հայերին, այն հայերին, որոնք իրենց թագավորին կռվով էին դիմավորում:",
    "Մինչդեռ Աշոտ Երկաթը հունական զորքով վերադառնում էր Հայաստան, մինչդեռ ժողովուրդը ցնծության և ուրախության աղաղակներով էր ողջունում թագավորին, այդ միջոցին Վասպուրականի Գագիկ թագավորը միջոցներ էր որոնում ամեն կերպ նսեմացնելու Աշոտ Երկաթի փառքը և յուր իշխանությունը տարածելու ամեն կողմ: \nԲայց նա այսօր շատ խռովված էր, մի խորին թախիծ տակնուվրա էր անում նրա սիրտը: \nԱյն արի սիրտը, որ վախ անգամ չուներ կրակի մեջ նետվելու, այժմ դողում էր և ամեն մի շշուկից վախենում: \nՀուսահատ մարդու նման նա կանգ առավ յուր շքեղ սենյակի պատուհանի մոտ և ապա բարձրացնելով թանձր վարագույրներից մեկը` դուրս նայեց: \nԴրսում փայլում էր գեղածիծաղ արևը և թռչունները ուրախ-ուրախ սավառնում էին օդում... \nՑնծում էր բնությունը, ժպտում էր սիրուն արևը, բայց այդ տեսարանը ո՛չ մի տպավորություն չէր թողնում նրա վրա. նա ավելի էր տխրում, ավելի մռայվում:\n\n— Օ՛, ինչ ծանր վերք հասցրեց ինձ աղջիկս: \nԻնչ որ չէի նախատեսել` կատարվում է: \nԵվ նա յուր արտասուքով ուզում է իմ իղձերը ոչնչացնել, փափագներս խորտակել... \nՉէ՜, սիրում եմ աղջկաս, պաշտում եմ նրան, չեմ ուզում տեսնել նրա արցունքները, բայց միևնույն ժամանակ Գագիկ Արծրունու երկաթե կամքը կմնա անհողդողդ, կարծր և ամուր, այնպես, ինչպես այն ժայռերը, որոնց դարերից ի վեր ծեծում են Վանա ջրերը, բայց նրանք կան և կլինեն... \nԻնձ համար չկա ընտանիք, կին, դուստր, ժողովուրդ, քաղաք ու շեն. ամեն բան ոչինչ են Վասպուրականի թագավորի առաջ, և նա պիտի կոխկրտի ամեն բան յուր ոտքերի տակ, հուր ու մոխիր դարձնի ամբողջ Հայաստանը, միայն թե ոչնչացնի Բագրատունյաց տոհմը... \nԱրծրունյաց արծվանիշ դրոշը պիտի տարածվի Հայաստանի մի ծայրից մինչև մյուսը, ահա այդ է ցանկանում Վասպուրականի Գագիկ թագավորը...\nԳագիկը լռեց. նա չնկատեց անգամ, թե ինչպես կից սենյակում խշխշոց լսվեց և ինչպես մեկը զգույշ քայլերով մոտեցավ դռանը ու ծածկվեց թանձր վարագույրների ետևում:\n\n— Պիտի մեռնի Աշոտ Երկաթը, ահա իմ դատավճիռը, — կանչեց Գագիկը մի տեսակ խուլ ձայնով, որ կարծես դուրս եկավ նրա թոքերի ամենամթին խոռոչներից:\n\nԱյդ խոսքերը լսելով վարագույրի մեջ պահվածի մարմնով մի ցնցում անցավ. նա ուզեց դուրս թռչել, փախչել այդ տեղից, բայց Գագիկը կրկին շարունակեց.\n— Իսկ Հեղինեն... \nԷ՛հ, մի ցնորք էր այդ բոլորը: \nԵս չեմ հավատում, որ նա լինի իմ տան լրտեսը, մատաղահաս սրտի թելադրանք էին նրա խոսքերը, քնքուշ, մեղմ սրտի արգասիք... \nԲայց նա չգիտե, որ քաղաքականությունը քնքշություն չի սիրում, որ նրա ասպարեզը հուր ու մոխիր…\tԱրյո՛ւն է նրա ասպարեզը, և արյունով պիտի մաքրեմ իմ ճանապարհը. վա՛յ նրան, ով իմ առաջ կկանգնի...\nԳագիկը կրկին լռեց: \nԱյդ միջոցին լրտեսողը, որ Հեղինեն էր, դուրս թռավ թաքստի տեղից և անզգուշաբար աղմուկ հանեց: \nԳագիկը սարսռեց: \nՆա ետ նայեց և սկսեց դեպի կից սենյակի դուռը գնալ, որտեղ պահված էր օրիորդը, բայց հավաստիանալով, որ ոչ ոք չկա, նորից դեպի պատուհանը գնաց և սկսեց դիտել հեռվում ոլորվող ճանապարհը: \nՆա կարծես սպասում էր մեկին: \nԱյդ ժամանակ ճանապարհի վրա երևաց մի մարդ, որ երկայն նիզակը ձեռքին շտապ դեպի Գագիկ Արծրունու ամրոցն էր գալիս:\n\n— Վերջապե՜ս, — ասաց Գագիկը ուրախացած: \n— Բավական ժամանակ է, որ ես լուր չունեմ, թե ի՞նչ են անում իմ մարդիկ:\n\nՆա սկսեց անհանգստությամբ անցուդարձ անել սենյակում` մինչև ճանապարհորդը հասներ ամրոց:\n\nԵվ ահա Գագիկի սենյակի դուռը կամաց բացվեց, և մի մարդ, աննկատելի ներս մտնելով, յուր նիզակը դռան մոտ դրեց, իսկ ինքը լուռ կանգնեց դռների մոտ: \nԳագիկ Արծրունին մի քանի անգամ գնաց-եկավ սենյակում, բայց նրան չնկատեց: \nՆորեկ մարդը, որ կարճահասակ ու լիքն էր, անհամբերությամբ աչքերը Գագիկի վրա էր դարձրել և անթարթ աչքերով նրան էր նայում: \nԳագիկը կրկին մոտեցավ պատուհանին և նայեց դուրս: \nԻրեն հետաքրքրող ճանապարհորդը այլևս չէր երևում:\n\n— Ինչո՞ւ ուշացավ... նա ամրոցի գաղտնի ճանապարհը գիտե, ի՞նչը զբաղեցրեց Քոսակին:\n\n— Ես այստեղ եմ, տե՛ր, — կանչեց ուղևորը և խոր գլուխ տվեց:\n\n— Ա , դու արդեն այստե՞ղ ես: \nԵս կարծեցի, թե դևերը քեզ կուլ տվին:\n\n— Դևերը ինձ ձեռք չեն տա, տե՛ր, ես նրանց գլխավորն եմ, — պատասխանեց Քոսակը:\n\nԳագիկի դեմքին մի դառն ժպիտ երևաց, որ ամեևին չսազեց նրա տխուր տրամադրությանը: \nՆա նստեց բազմոցի վրա և, դիմելով Քոսակին, ասաց.\n— Արի, Քոսա՛կ, նստիր, պատմիր տեսնենք ի՞նչ տեղեկություններ ունես:\n\n— Ո՜չ, տե՛ր, ես հրաժարվում եմ մի բան ասելուց, մինչև չեմ հավաստիանա, թե մեզ լսող չկա:\n\nԳագիկը կարմրեց: \nՆրա մտքով կայծակի նման անցավ Հեղինեն, դա ցնցեց յուր ամբողջ մարմինը, բայց հոգու ալեկոծությունը ծածկելով` վեր կացավ տեղից, դռները պինդ փակեց, վարագույրները ցած թողեց և կրկին նստելով տեղը, հրավիրեց Քոսակին:\n\n— Արի, Քոսա՛կ, այժմ կարող ես հանգիստ մնալ, մեզ ոչ ոք չի կարող լսել:\n\n— Տե՛ր, այս անգամ մենք տարվեցինք:\n\n— Ինչպե՞ս, — հարցրեց Գագիկը զարհուրելով:\n\n— Չպետք է հուսահատվել` թեև այժմ ուժը նրանց կողմն է, բայց խորամանկության և հեռատեսության առաջ ամեն բան կոչնչանա: \nԱշոտ Երկաթը հունական զորքով արդեն մտավ Հայաստան: \nԺողովուրդը ցնծության աղաղակներ է\nարձակում, և նորատի կույսերը ծաղիկներ են փռում նրա ոտքերի տակ: \nԿողբ գյուղաքաղաքի մոտ, երբ նրա հոգնած զորքը հանգստության էր կարոտ և սպասում էր ճոխ ընդունելության, մենք միայն մոխրակույտ քաղաքը հանձնեցինք:\n\n— Ինչպե՞ս, մի՞թե Կողբը` Աշոտ սպարապետի կալվածքը ավերվեց:\n\n— Քարը-քարի վրա չմնաց: \nԴեռ Կողբին չմոտեցած, Աշոտ սպարապետը Անձևացյաց և Ռշտունյաց իշխանների հետ միասին անակնկալ կերպով հարձակվեց Աշոտ Երկաթի վրա և սկսեց կոտորել հունաց զորքը, բայց այդտեղ մենք տարվեցինք: \nՍպիտակ դևը կրկին օգնության հասավ և քշեց մեզ...\n— Ո՞վ…\n— Սպիտակ դևը: \nՄի՞թե չեք ճանաչում նրան, խոսքս Մարտիրոս վանահոր մասին է, որ անակնկալ կերպով հայտնվում է այնտեղ, ուր մենք չենք սպասում:\n\n— Անիծվի՛ նա, — մռմռաց Գագիկը` ատամները կրճտացնելով:\n\n— Մենք հաղթում էինք, երբ թշնամին մի կողմից հունաց զորքով, մյուս կողմից Մարտիրոս հոր և Գևորգ իշխանի կազմած հրոսակներով, գրոհ տվեց մեզ վրա և քշեց մեզ: \nՄենք մտանք Կողբ: \nԱյնտեղ էլ կռիվը շարունակվեց, և քիչ հետո կրակե լեզուները սկսեցին լափել քաղաքը:\n\n— Իսկ ինչ եղան իմ իշխանները:\n\n— Փա՛ռք տիրոջը, ամենքը ազատվեցին: \nՌշտունյաց և Անձևացյաց իշխանները ծպտյալ գնացին Ափխազաց Գուրգենի մոտ, նրան մեր կողմը հակեցնելու, իսկ Աշոտ սպարապետը քաշվեց յուր կալվածքների ներսը նոր հարձակում գործելու համար: \nՆա մտադիր էր ավերել Աշոտ Երկաթի կալվածքները:\n\nԵրկուսն էլ առժամանակ լուռ մնացին:\n\n— Տե՛ր, այդ մի հաղթությունը տանուլ տվինք ո՛չ թե մեր զորքի թուլության պատճառով, այլ այն պատճառով, որ նրանք սպասում էին, նրանք գիտեին, թե մենք ի՞նչ ենք անում և ի՞նչ մտածում\n— Ինչպե՞ս:\n\n— Շա՛տ պարզ: \nՄեր ամեն քայլափոխը լրտեսում են, և այդ լրտեսը գտնվում է քո պալատում, նա...\n— Ի՞նչ նա... — գոռաց Գագիկը, հասկանալով, թե ում է ակնարկում Քոսակը:\n\n— Իշխանուհի է և քեզանից սիրված, — հարվածեց Քոսակը առանց խնայելու:\n\n— Ո՞վ է նա,\n— Աղջիկդ:\n\n— Հեղինե՞ն... \nՈչ, անկարելի է:\n\n— Այո՛, Հեղինեն, նա լրտեսում է մեզ և ես այդ մասին ամենևին կասկած չունեմ:\n\n— Դու սխալվում ես, Քոսա՛կ, իմ աղջիկը չի կարող մեզ լրտեսել:\n\n— Քոսակը երբեք չի կարող սխալվել. ինչ-որ նա ասում է` հաստատ գիտե: \nՀեղինեն լրտես է:\n\n— Լռիի՛ր, անզգա՜մ, — գոռաց Գագիկը և կատաղությամբ բռնեց նրա օձիքից: \nՔոսակը անտարբեր էր, ինչպես անշունչ առարկա: \nՄիայն մի դառն ժպիտ երևաց նրա շրթունքներին, որից սարսուռ զգաց Գագիկը:\n\n— Քոսա՛կ, մի ասա՛ այդպես, ասա` ես սխալվեցի:\n\n— Կրկնում եմ, տե՛ր, Հեղինեն լրտես է:\n\nԲարկությունը ներկեց Գագիկի դեմքը և նա, յուր սուրը պատյանից հանելով, խրոխտ ձայնով կանչեց.\n— Ապացո՛ւյց, ապա թե ոչ կտոր-կտոր կանեմ քեզ:\n\nՔոսակը յուր նոսր բեղերը սրեց և անտարբեր կերպով, ձեռքը դեպի ծոցը տանելով, մի նամակ հանեց և մեկնելով Գագիկին` ասաց.\n— Ահաա՛ ապացույցը:\n\n— Ի՞նչ է դա, — հարցրեց սարսափած Գագիկը:\n\n— Քո աղջկա գրած նամակը Մարտիրոս հորը: \nԳագիկը դողդոջուն ձեռքով վերցրեց նամակը, կարդաց և գունատվեց: \nՍառը մահվան դող պատեց նրան. աչքերին չէր հավատում: \nԱյդ նամակը Հեղինեի ձեռքով գրված նամակ էր, որով զգուշացնում էր Մարտիրոս վանահորը հոր լարած որոգայթներից:\n\n— Ո՞վ տվեց այս նամակը, — հարցրեց Գագիկը գերեզմանային ձայնով:\n\n— Գողացա, — սառն կերպով պատասխանեց Քոսակը:\n\n— Որտեղի՞ց գողացար, պատմիր:\n\n— Բյուրականի վանքում, երբ Սահակ եպիսկոպոսը և Մարտիրոս հայրը իշխանների հետ խորհրդի էին նստել, ես դևի նման ներս սողացի և այս նամակը գողացա: \nՆրանք շատ խոսեցին քո աղջկա մասին, շատ գովեցին նրան և ամեն միջոց պիտի գործ դնեն Հեղինեին քեզնից հեռացնելու:\n\n— Այդ չեն կարող անել, — ասաց Գագիկը և, բանալով կից սենյակի դուռը, երեք անգամ ծափ տվեց:\n\nԵրկու սպասավոր ներս վազեցին ու լուռ կանգնեցին դռան շեմքում:\n\n— Կանչեցեք այստեղ Խորեն իշխանին, — ասաց նա` դառնալով դեպի սպասավորները:\n\nՆրանք դուրս գնացին, և քիչ հետո ներս մտավ Խորեն իշխանը, որ ամրոցի գլխավոր էր կարգված:\n\n— Խորե՛ն իշխան, իսկույն բանտարկիր Հեղինեին և մի աղախին թող նրա մոտ, և բացի հաց ու ջրից ոչինչ չտաս:\n\nԽորեն իշխանը, որ 40 — 45 տարեկան մի մարդ էր և յուր աղջկա նման սիրում էր Հեղինեին, շանթահարի նման կանգ առավ, երբ լսեց Գագիկի հրամանը:\n\n— Դու չլսեցի՞ր...\n— Բայց, տե՛ր, նա առանց այն էլ հիվանդ է, ինչպե՞ս կդիմանա...\n— Լուռ, կատարել այն, ինչ հրամայում եմ: \nՎա՛յ քեզ, Խորե՛ն իշխան, եթե լավ չես հսկի: \nՄի թռչուն անգամ չես թողնի նրա մոտով անցնի:\n\n— Անգո՛ւթ հայր, — մռմռաց ինքն իրեն Խորեն իշխանը և դուրս գնաց հրամանը կատարելու:\n\nՔոսակը լուռ լսում էր նրանց, և երբ Խորենը դուրս գնաց, նա մի դիվական ժպիտով ասաց.\n— Արժանի էր...\nՀեղինեն բանտարկված էր…",
    "Ուր որ հեռու, անսահման տարածությունից այն կողմ, անհայտության մեջ լսելի էր լինում որոտման խուլ հառաչանքներ... \nԱյնտեղ` հեռվում կատարվում էր ինչ-որ խառնակություն, ինչ-որ շփոթ, ուր լացացնելու չափ հառաչում էին ամպերը և լսողի սրտում սերմանում վշտի ու տխրության սերմեր...\nԵվ Հեղինեն, կանգնած բանտի պատուհանի առաջ, չուռ լսում էր այդ հառաչանքը, որ հետզհետե ավելի ու ավելի լսելի էր լինում և նրա սիրտը լցնում էր մի տեսակ անհասկանալի ու անբացատրելի դառնությամբ: \nԻ՞նչ էր կատարվում յուր հետ — ինքն էլ չգիտեր, բայց զգում էր, որ այդ րոպեին սիրտը պատրաստ էր դուրս թռչելու, ժայթքելու այնտեղից, ուր նա կաշկանդված էր, և յուր մեջ ամբարված դառնությունները չորս կողմը տարածելու... \nԵվ նա տխուր, հուսահատ ու անթարթ աչքերով դիտում էր հեռու հորիզոնը, որտեղից դանդաղությամբ բարձրանում էին ամպերը և կամաց-կամաց ծածկում հորիզոնը: \nԶով քամին ծածանում էր նրա ալիքանման մազերը, իսկ խավարը աննկատելի կերպով տիրապետում էր երկրին... \nԽավարում էր աշխարհը, խավարում էր Հեղինեի սիրտը, բայց նա դեռ արձանի նման կանգնած նայում էր ամպերի պարին ու փայլակների թռիչքներին, կարծես ինչ-որ բան էր սպասում ամպերից: \nԿարծես խավարի մեջ լույս էր փնտրում, այն լույսը, որին ինքը այնքա՛ն կարոտ էր…\tԽե՛ղճ, նա մոռանում էր, որ հոր պահապանները լուրջ հսկում են յուր վրա և դիտում յուր ամեն մի շարժումը...\nԱրդեն խավարը պատեց ամեն կողմ: \nԵվ Հեղինեն, հեռանալով պատուհանից, ուժասպառ ընկավ յուր համար պատրաստված չոր թախտին: \nՆա ձեռքերով բռնեց գլուխը և առատ արտասուքը հեղեղեց նրա աչքերը: \nՉնկատեց մինչև անգամ, թե ինչպես ներս մտավ աղախինը և վառած ճրագը դնելով մոտը, լուռ նայում էր իրեն:\n\nՍառը քամին փչում էր բաց պատուհանից և օրորում ճրագի բոցը, աղախինը ուզեց փակել պատուհանը, բայց անվճռականությամբ կանգ առավ, ապա դառնալով դեպի Հեղինեն` ասաց.\n— Իշխանուհի՛:\n\nՊատասխան չկար: \nՀեղինեն մտքի մեջ այնքա՜ն էր խորասուզված, որ չլսեց աղախնի խոսքերը:\n\n— Իշխանուհի՛, կցանկանա՞ս պատուհանը փակել, այնտեղից փչում է սառը քամի և կարող է ճրագը հանգցնել:\n\nՀեղինեն բարձրացրեց գլուխը և ապուշ կտրած աչքերով նայում էր աղախնին: \nԵրկուսն էլ լուռ իրար երեսին էին նայում, առանց համարձակվելու ընդհատել այդ խորհրդավոր լռությունը:\n\nԱյդ միջոցին դրսից լսելի եղավ անձրևի խշխշոցը, և քամին ուժգնությամբ ներխուժելով սենյակ` քիչ մնաց ճրագը հանգցներ:\n\n— Իշխանուհի՛, փակե՞մ պատուհանը, ճրագը կհանգչի, և դու կմնաս խավարի մեջ:\n\n— Ո՛չ, թող բաց մնա այդ միակ պատուհանը, որտեղից ես շնչում եմ ազատ ու թարմ օդ, որտեղից գալիս է իմ լույսը և կյանքի հույսը: \nԻնչո՞ւ փակել այդ պատուհանը և հուսալ այս թշվառ ճրագի վրա, որի յուղը պակասելով` ինքն էլ պիտի հանգչի, այնինչ այդ պատուհանից գալիս է արևի անսպառ լույսը և հույս ու կյանք ներշնչում ինձ նման կալանավորներին: \nԱ՛խ, Արուսյա՛կ, ես ինչքա՜ն եմ կարոտ լույսին, այն լույսին, որ հավիտենական է և անսպառ: \nԻնչո՞ւ իմ սրտի մեջ տիրում է հավիտենական խավարը: \nՄի՞թե դու, Արուսյա՛կ, չես կարող լուսավորել իմ սրտի խավարը: \nՃրագ բեր, որ սիրտս լուսավորի, ճրագ, որի ճառագայթները կյանք սփռեն, թե չէ ինչի՞ է պետք այս ճրագը, որ բերել ես:\n\n— Ա՜խ, իշխանուհի՛ս, աչքերս պիտի կուրանային, և քեզ այդպես չտեսնեի... բայց ահա քայլերի ձայներ եմ լսում, իմ ուշանալը կարող են նկատել, գիշե՛ր բարի, — ասաց աղախինը և դուրս գնաց: \nՀեղինեն նայեց նրա ետևից, մի փոքր ժամանակ անշարժ մնաց և ապա գլուխը օրորեց.\n— Խե՛ղճ Արուսյակ... ինչքա՜ն էր ինձ սիրում, իսկ այժմ մի րոպե անգամ չի կարողանում մոտս մնալ, ինձ հուսադրել: \nՕ՜հ, ինչքան թանկ է կյանքը և ինչպես ամեն մարդ դողում է յուր կաշվից: \nԱյդպես են մարդիկ, կյանքի վտանգի առաջ ամեն բան մոռացվում է, ամե՛ն բան, և աստիճան, և՛ սեր, և՛ երախտագիտություն: \nՉլիներ այդ անիծած կյանքի վտանգը մարդիկ այսպես չէին լինի, և աշխարհս բոլորովին այլ կլիներ:\n\nՀեղինեն վեր կացավ և մի քանի անգամ անցավ բանտի մի ծայրից մյուսը: \nՀանկարծ ինչ-որ բան թրխկաց յուր առաջ: \nՆա սոսկալով նայեց և տեսավ մի քարի կտորի վրա կապած ինչ-որ բան: \nԵրկար ժամանակ չէր համարձակվում ձեռք տալ, ապա կռացավ ու բարձրացրեց այն: \nԴողդոջուն ձեռքերով քանդեց կապոցը և մի փոքրիկ ծրար տեսավ, որի վրա մանր, բայց գեղեցիկ տառերով ինչ-որ բան էր գրած: \nԻ՞նչ էր նշանակում այդ և ո՞վ էր գրողը: \nՆա, վախենալով, աջ ու ձախ նայեց, որ չխլեն յուր ձեռքից այդ թանկագին տոմսակը, ապա մոտենալով ճրագին կարդաց. «Հեղինե, մոտ է ազատության ժամը. պատրաստ եղիր այս գիշեր: \nԲոլոր պահապանները կաշառված են, հայր Մարտիրոսը քեզ է սպասում յուր կտրիճ խմբով: \nԽոստովանահայրդ` Սահակ քահանա»:\n\nՍարսռեց խեղճ աղջիկը, երբ վերջացրեց տոմսակի ընթերցումը, և մի տեսակ անվճռականություն պատեց նրա սիրտը: \nԻ՞նչ անի, փախուստ տա հորից, թե՞ կրկին տանջվի այդ մթին բանտում...\nՆա մնացել էր երկու կրակի մեջ...\nԵրկա՜ր, շա՛տ երկար մտածում էր նա, բայց ո՛չ մի ելք չէր գտնում: \nՄտքերը մինը մյուսից սև, մինը մյուսից սարսափեցնող` պաշարում էին և սարսափեցնում նրան: \nԵրբեմն մտածում էր ուղղակի իրեն պատուհանից ցած գցե, ջախջախե իրեն, որպեսզի ամեն բանի վերջ տրվի, բայց զսպում էր իրեն, չէր ուզում մեռնել, չէր ուզում խավարեցնել մատաղ կյանքը:\n\n— Օ՛, ծանր է իմ դրությունը, — կանչեց նա և ուժասպառ ընկավ փայտյա թախտին: \n— Ծա՛նր է, բայց այնտեղ է իմ հույսը, ուր կանչում է այս տոմսը: \nՆա ապրում է այն ոլորտում, ուր գործում է Աշոտ Երկաթը: \nՆա թագավորի հետ կռիվ է մղում դավաճանների դեմ, և ես էլ պիտի ատեմ այդ դավաճաններին` լինի դա ծնող, թե մի ուրիշը: \nԵս սիրում եմ նրան, նրա պատկերը միայն հիշում և նրա համար ապրում...\nԲայց նա, օ՜հ տե՛ր իմ աստված, սիրո՞ւմ է ինձ, չի՞ մոռացել արդյոք այն, երբ ես դեռ փոքր էի և կատակներ անելով փաթաթվում էի յուր վզով, անմեղ մանկական համբույրներ էի տալիս, չարաճճիի նման մի րոպե անգամ հանգստություն չէի տալիս, իսկ ինքը... նայում էր ուղղակի աչքերիս մեջ և լուռ մտածում... \nԻ՞նչ էր մտածում նա, չգիտեմ, բայց այն օրից ես սիրեցի նրան, սիրեցի իմ ամբողջ էությամբ, բայց հենց որ սերս հասավ կատարելության, նա թողեց ինձ, թողեց մեր տունը և հեռացավ: \nՆա սուրը հորս դեմ դարձրեց` միանալով Աշոտ Երկաթի հետ, և այնուհետև, ոտք չդրեց այստեղ: \nԲայց ինչքան ծանր և վշտալից են այդ տարիները, ամեն րոպե սերս աճում է, ես նրան չեմ մոռանում, իսկ ինքը արդյոք սիրո՞ւմ է ինձ, սիրո՞ւմ է յուր Հեղինեին, որի սրտի մեջ ցանեց սերմեր և հեռացավ... \nԳևո՛րգ, Գևո՛րգ, Մարզպետունյաց քաջ և ազնիվ իշխան, քեզ համար է բաբախում Հեղինեի սիրտը և քեզ համար է նա ապրում: \nՍուրբ էր այդ անունը ինձ համար և սրբությամբ էլ, ինչպես մի ավանդ, պահում էի այն սրտիս սրբազան խորքերում, բայց այլևս անհնար է պահել, սիրտս լիքն է, նա արդեն ժայթքում է... — ասաց Հեղինեն և թեքվեց մահճակալին: \nՆրա աչքերից անընդհատ զեղում էր արցունքը: \nԱնցավ մի փոքր ժամանակ. նրա աչքերը կամաց-կամաց փակվեցին, և կուսական կուրծքը հանգիստ ցածր ու բարձր էր անում. նա արդեն նիրհում էր... \nՎրդովալից էր նրա նիրհը, իսկ բաժակը` շատ ծանր: \nՓշալից կյանքի օրհասը մոտ էր վախճանին և կարծես նա նիրհում էր վերջին, օրհասական նիրհով: \nՍնոտի, խաբուսիկ երազներն էին նրան գուրգուրում այդ վայրկյանին, իսկ աշխարհս կարծես գոյություն չունենար նրա համար: \nՆա մոռացել էր ամեն ինչ` և՛ սեր, և՛ դավադրություն, և՛ ծնող... \nՆա չէր լսում մինչև անգամ որոտի գոռում-գոչյունը, փայլակների փայլփլելը և քամու շռնչյունը, որ վայրենի գազանի նման ոռնալով հարձակվում էր Հեղինեի բանտի պատերի վրա, ներս սողում, քնքուշ համբույրներ դրոշմում նրա բորբոքված այտերին, շոյում նրա գանգուրները և ապա դուրս թռչելով սենյակից, խելագարի նման վազում առաջ...\nՈ՞ւր էին տանում այդ համբույրները` հայտնի չէր...",
    "Որոտն անցնում էր...\nԲայց Վանա ծովը կատաղի փրփրում էր, հորձանքներ տալիս և դիպչելով ծովափնյա ժայռերին` փշրվում, կտոր-կտոր էր լինում և ետ նահանջում: \nՎանա բերդի մոտ, ծովի մի փոքրիկ խորշի մեջ կապված էին մի քանի մակույկներ, իսկ նրանց մոտ, ծովափին, մի մեծ ժայռի տակ, երևում էին մոտ քսանևհինգ զրահավորված մարդիկ: \nՄեկը միայն զենք ու զրահ չուներ, բայց նրանից ամենքը ակնածում էին և պատրաստ էին նրա ձեռքով նշան տալուն պես ծովը նետվելու և կուլ գնալու կատաղի ալիքներին:\n\nՄութը հետզհետե խտանում էր, իսկ կայծակի վայրկենական փայլփլելը հետզհետե նվազում, որոտն արդեն անցել էր նրանց գլխով և այժմ հեռու` լեռների ետևիցն էր լսելի անում յուր խուլ, անորոշ գոռգոռոցը:\n\n— Ծովը փոթորկվում է, հա՛յր սուրբ, ի՞նչպես կհրամայեք, այժմ ժամանա՞կ է արդեն գործ սկսելու, — ասաց զենքերի մեջ կորածներից մեկը` դիմելով վանականին:\n\n— Ալիքները մեզ վախեցնել չեն կարող, ուր որ է կհանդարտվի, և մենք կփախցնենք Գագիկ Արծրունու զոհը... \nԲայց չդարձա՞վ Տեր-Սահակը, ինչո՞ւ նա ուշացավ:\n\n— Չգիտեմ, Մարտիրո՛ս հայր, գուցե նա մի փորձանքի հանդիպեց կամ գուցե չկարողացավ նշան տալ Հեղինեին:\n\n— Չեմ կարծում, Գևո՛րգ իշխան, Սահակ հայրը ամեն ծակուծուկ ճանաչում է. նա դժվար գործը արդեն վերջացրել է` կաշառելով պահապաններին, իսկ Հեղինեն չեմ կարծում հակառակի:\n\n— Այո՛, եթե պահապաններին փոխած չլինեն: \nՈ՞վ գիտե, Գագիկը գիշերներն էլ է հսկում յուր աղջկան, նա կարծես հոտ է քաշել մեր անելիքի մասին:\n\n— Բայց բավական ուշացավ Սահակ հայրը, չլինի թե...\nՍ՜ս... քայլերի ձայներ եմ լսում, կարծես նա լինի գալիս:\n\nՀիրավի, հեռվից զգույշ քայլերի ձայներ լսվեցան: \nՄարտիրոս վանահայրը և Գևորգ Մարզպետունի իշխանը լռեցին և լայն բացած աչքերով առաջ էին նայում, բայց մութը այնքան սաստիկ էր, որ ոչինչ չէր երևում: \nՔայլերի ձայներն էլ երբեմն լսվում էին, երբեմն` ոչ: \nԾովի հորձանքի ձայնը չէր թողնում պարզ լսել:\n\n— Տղե՛րք, զենքներդ պատրաստ պահեցեք, ո՞վ գիտե ով է, ամեն բանից պետք է զգույշ կենալ, մենք կարող ենք թակարդի մեջ ընկնել, — դարձավ Գևորգն խմբին:\n\nԱյդ ժամանակ լսվեց գորտի կռկռոց, որի ձայնից իսկույն միամտեցին և այդ կռկռոցին իրենք էլ գորտի կռկռոցով պատասխանեցին:\n\n— Սահակն է և Ծառուկը: \nՓուչը լավ է նմանեցնում գորտին, կարծես իսկը գորտ լինի, — ասաց Մարտիրոս վանահայրը և անհամբերությամբ դեպի ձայնի կողմը նայեց:\n\nԱնցավ փոքր ժամանակ, և Սահակն ու Ծառուկը կանգնած էին այդ փոքրիկ խմբի մեջ:\n\n— Հը՜, Սահա՛կ հայր, ի՞նչ եղար, ի՞նչ պատահեց քեզ, մենք կարծեցինք, թե Գագիկը քեզ էլ ու Ծառուկին էլ բանտ դրեց, — հարցրեց Մարտիրոս հայրը:\n\n— Չէ՛, դեռ վաղ է ինձ բանտ դնելը, գործեր շատ ունիմ, մեղքերս շատ են. պետք է քավել և ապա բանտ նստել ու մեռնել:\n\n— Ի՞նչ արիր, հայտենցի՞ր Հեղինեին, նա համաձա՞յն է փախչելու, — ասաց վրդովված Գևորգը և շունչը պահելով պատասխանի էր սպասում, կարծես այդ խոսքից կախված լիներ նրա մահն ու կյանքը: \nԲայց Սահակն ուշացնում էր պատասխանը, նա չգիտեր, թե ինչ կա Գևորգի սրտում. նա չէր էլ տեսնում, թե ինչպես նրա դեմքը այլայլվում է:\n\n— Հայտնեցի, բայց թե...\n— Ի՞նչ բայց թե...\n— Բայց թե պատասխան չստացա: \nՄեր լրտեսը համբավ բերեց, թե նա կարդաց նամակը և, ուժասպառ ընկնելով մահճակալին, քնեց:\n\n— Քնե՜ց... \nՔնեց այն ժամանակ, երբ մենք ուզում ենք փրկել նրան... \nԱյդ ի՞նչ է նշանակում, տե՛ր հայր, ուրեմն նա չի ուզում յուր փրկությունը, արհամարհում է մեզ, — ասաց Գևորգը և մի խոր ախ քաշեց:\n\nԱյդ «ախը» գաղտնի չմնաց Մարտիրոս վանահորից, որ ամեն բան տեսնում էր և նախագուշակում:\n\n\n\n\n\n\n— Մի՛ հուսահատվիր, Գևորգ, ես գիտեմ, թե ինչ կա սրտումդ և ինչն է քեզ վրդովում: \nԵրիտասարդական արյունդ բորբոքվում է, բայց համբերություն ունեցիր: \nՀեղինեն քեզ կպատկանի:\n\nԳևորգը ծունկ չոքեց և համբուրեց Մարտիրոս հոր աջը:\n\n— Դու ճանաչում ես ամեն սիրտ, հա՛յր սուրբ, ես քեզ եմ ապավինում:\n\n— Իսկ դու չկարողացա՞ր անձամբ ներկայանալ Հեղինեին, — հարցրեց Մարտիրոս հայրը Սահակին:\n\n— Ո՛չ, այդ անկարելի էր: \nԴուրսը շրջում են նրա պահապանները, ես վախեցա անտեղի կասկածի մեջ ձգել նրանց:\n\n— Լավ, ի՞նչ ես կարծում, եթե մենք նրան փախցնելիս լինենք, նրանից ոչինչ ընդդիմություն չե՞նք գտնի:\n\n— Վստահ եղեք ինձ վրա:\n\n— Լա՛վ: \nԱյժմ Գևորգ իշխանի և մի խումբ զինվորների հետ գնացեք Հեղինեին բերելու, բայց զգույշ, ամեն մի քայլը նախատեսեք և այնպես առաջ գնացեք: \nՈչ մի աղմուկ չլինի, իսկ մենք կսպասենք այստեղ: \nԾովը հետզհետե խաղաղվում է և հաջող քամի է փչում: \nԴեհ, ժամանակ հարկավոր չէ կորցնել, ամեն մի րոպեն մեզ համար թանկ արժե:\n\nԳևորգ իշխանը և Սահակ քահանան իրենց խմբով հենց ուզում էին առաջ գնալ, երբ ոտքի ձայն լսեցին և նրանից հետո` քարի գլորվելու ձայն, որը գլորվելով ծովն ընկավ:\n\n— Մեզ լրտեսում են, — շշնջաց Սահակը:\n\nՆրանք սկսեցին ականջ դնել, բայց կասկածավոր ոչինչ չիմացան:\n\n— Չէ՛, ո՛չ ոք չկա, քամին էր, որ քարը ծովը գցեց, թե չէ ո՞վ կհամարձակվի մեջ գիշերին այս ամայի տեղում թափառելու:\n\n— Ո՛չ, ինձ այնպես երևաց, որ մարդու քայլեր են, քամին չէր կարող քարը ծովը ձգել, մենք պիտի շտապենք և լրտեսին բռնենք, թե չէ ամեն բան կորած է:\n\n— Գնա՛նք ուրեմն, — ասացին նրանք և մի ակնթարթում առաջ անցան և զգուշությամբ ամեն մի քար, ամեն մի մացառ սկսեցին խուզարկել, բայց ոչինչ չգտան: \nՆրանց աչքից փախավ մի մեծ քար, որի տակ մեկնված էր մի մարդ և շունչը իրեն պահած, սպասում էր, որ այդ խումբը առաջ անցնի: \nՆա խմբից ուզում էր առաջ անցնել, բայց տեսնելով, որ յուր հոտն առան, թաքնվեցավ քարի տակ:\n\nՓոքրիկ խումբը զգույշ առաջ անցավ: \nԵրբ որ նրանք բավականին հեռացան, քարի տակի մարդը ազատ շունչ քաշեց և վեր կենալով տեղից դեպի խումբը նայեց, որ հազիվ էր երևում մթության մեջ:\n\nՆա թափ տվեց յուր շորերը, որոնք շաղախվել էին ցեխի և հողի մեջ և ինքնիրեն մռմռաց.\n— Հը՜մ... անպիտանները ինձանից առաջ անցան, պետք է շտապել, ապա թե ոչ ամեն ինչ կորած է, — ասաց նա և ինքն էլ մթության մեջ շուտով անհետացավ:\n\nԱյդ մարդը Քոսակն էր:",
    "Հեղինեն խորհրդավոր տոմսակի ընթերցումից հետո մեկնվել էր մահճակալին և ամուր, շատ ամուր սեղմում էր ձեռքի մեջ այդ տոմսակը: \nՆա ո՛չ արթուն էր, ո՛չ քնած, այլ լայն բացած աչքերով նայում էր առաստաղին: \nԱնթարթ էին նրա աչքերը և ապուշի նման միշտ վեր էին նայում առանց հասկանալու, թե ո՞ւր էր և ի՞նչ էր կատարվում իր հետ: \nՆա մոռացել էր յուր գոյությունը, մոռացել աշխարհը: \nՔրտնքի խոշոր կաթիլները միայն զարդարել էին նրա մարմարե ճակատը, որոնք թույլ լուսավորության տակ ադամանդի նման էին պսպղում: \nՍիրուն էր նա, հրաշալի յուր այդ դիրքով, և նախանձի չաստվածները կարծես նրան դյութել էին, որ նա անշարժ մնա, իսկ ջրային ադամանդները նրա ճակատը զարդարեն: \nՈւ նա անշարժ նայում էր վեր, միշտ վեր, ճիգ էր անում հասկանալու, թե ի՞նչ կա այնտեղ, ինչպե՞ս են կապված քարերը, ի՞նչ մի անհասկանալի զորություն պահում էր նրանց վերևում, օդի մեջ, բայց ոչինչ չէր հասկանում, չէր կարողանում լուծել այդ հանելուկը:\n\nՀանկարծ, այդ խորին լռության մեջ, լսվեցավ յուր բանտի դռան թեթև շռինդը, և մի քանի մարդ կանգնեցան նրա գլխի վերև: \nՆա երեսը դեպի նրանց դարձրեց և դեռ ապուշի նման նայում էր: \nՆա չէր հասկանում, թե ովքե՞ր են եկողները և ի՞նչ են ուզում իրենից:\n\n— Հեղինե՛, — ասաց ցած ձայնով ներս եկողներից մեկը:\n\nՀեղինեն ուշադրությամբ նայում էր նրանց և ուժ գործ դնում ճանաչելու, բայց նրա միտքը պղտորվում էր և դեռ ուշքի չէր կարողանում գալ:\n\n— Հեղինե՛, մի՞թե ինձ չես ճանաչում, — կրկնեց նույն մարդը և կարեկցաբար գլուխը շարժեց:\n\n— Ինչպես չէ, ա՜խ, հա՛յր, դու դարձյալ եկար, դարձյալ ուզում ես վրդովել ինձ... թույլ տուր ինձ հանգիստ այս բանտի մեջ մեռնելու: \nԵս լրտես եմ, ինձ կտոր-կտոր արա, սպանիր, վերջ դիր կյանքիս, — ասաց Հեղինեն և երեսը շուռ տվեց ներս եկողներից:\n\n— Ի՞նչ ես ասում, աղջի՛կս, ճանաչիր ինձ, ես հայրդ չեմ, այլ խոստովանահայրդ` Սահակ քահանան, մի՞թե ինձ չես ճանաչում... ա՜խ, դու հիվանդ ես...\n— Սահակ հա՞յրս... — ասաց Հեղինեն և վեր թռավ տեղից, մի տեսակ սարսուռ անցավ նրա մարմնով և նա ուշքի գալով ընկավ Տեր-Սահակի ոտքերը: \n— Աղոթիր ինձ համար, տե՛ր հայր, — ասաց նա, և հեկեկանքը խեղդեց նրան:\n\n— Ամեն ժամ, ամեն րոպե, աղոթում եմ քեզ համար, աղջի՛կս, — ասաց Սահակ քահանան, ոտքի կանգնեցնելով նրան:\n\n— Բաժակս դառն է, տե՛ր հայր, փրկիր ինձ այս տանջանքներից:\n\n— Դու փրկված ես, աղջի՛կս, ազատությանդ ժամը հասել է և դու պիտի հետևես մեզ:\n\n— Ո՞ւր, մի՞թե ես պիտի հեռանամ, փախչեմ, իսկ հայրս...\nՊիտի փախչես, որովհետև այդ է քո փրկության ճանապարհը,\nԻսկ հա՞յրս, տե՛ր հայր, մի՞թե թույլ կտա, նա մաս-մաս կկտրատի թե՛ քեզ և թե՛ ինձ:\n\n— Այդ չի կարող անել, տեսնում ես ով է այստեղ կանգնած:\n\n— Ո՞վ է:\n\n— Գևորգ իշխանը:\n\n— Ա՛հ, — մի ճիչ արձակեց և ուրախությունից թե ինչից նա ուշաթափվեց և տարածվեց Տեր-Սահակի ձեռքերի վրա:\n\nԳևորգ իշխանը, որ մինչ այդ լուռ արձանի նման նայում էր օրիորդին, մոտ վազեց և գրկեց Հեղինեին:\n\n— Հեղինե՛, լսիր ինձ, ես քո Գևորգն եմ, որի սիրտը վաղուց քեզ համար է բաբախում:\n\nՀեղինեն ամուր սեղմում էր Գևորգի ձեռքը և մրմնջում.\n— Տարե՛ք ինձ, ես ձեզ հետ եմ...\nՆրանք առաջ անցան: \nԳևորգ իշխանը գրկած Հեղինեի նազուկ իրանը, ասում էր նրան.\n— Մի փոքր էլ, իմ թանկագի՛ն Հեղինե, և մենք կհասնենք ծովափ: \nԳիտեմ, հասկանում եմ. փոթորիկն է տիրապետում հոգուդ մեջ, ահարկու մտքերը զբաղեցնում են քեզ. բայց հավատացնում եմ քեզ, որ քո այդ վճռական քայլը սրբում է այն սև բիծը, որ հայրդ դնում է Արծրունիների անվան վրա:\n\n— Գևո՛րգ իշխան, ինչպես երևում է դու դեռ ինձ չես ճանաչում, — պատասխանեց Հեղինեն: \n— Իմացիր, որ սրտիս մեջ վախկոտի արյուն չէ հոսում և ես իմ ամեն քայլը կշռել ու չափել եմ: \nՐոպեի ազդեցության տակ չէ իմ փախուստը, այլ երկար գիշերների մտածության արգասիք: \nԳիտեմ, ծանր, մահացու հարված եմ հասցնում հորս, բայց թե ուրիշ ելք չեմ գտնում: \nՍիրում եմ ապրել ու մեռնել այնտեղ, ուր ազնվությունն ու հայրենասիրությունն է թագավորում: \nԵվ ես կերթամ մեռնելու իմ քույրերի և եղբայրների հետ, որոնք իրենց կյանքը հայրենիքի սիրո համար են զոհում:\n\n— Իմ թանկագի՛ն Հեղինե, չէ՛, դու չես մեռնի, — պատասխանեց Գևորգը և ծունկ չոքած նրա առաջ, համբույրներով ծածկեց օրիորդի ձեռքերը: \n— Դու կապրես երջանիկ, անդորր կյանքով: \nԻմ կուրծքը պատնեշ կշինեմ, կյանքս ոտքերիդ տակ կզոհեմ և թույլ չեմ տա, որ դու վշտանաս: \nԱյդ սիրուն աչքերից թախիծը կենսունակ ժպիտի կփոխարկեմ և թորշոմած այտերդ` կաս-կարմիր վարդի: \nՀեղինե՛, դու չգիտես, թե ինչ հուր է այրում ինձ: \nՍրտիս այդ հուրը ուզում էի հանգցնել, դուրս պոկել սրտիս խորքերից, բայց նա ավելի ու ավելի էր բորբոքվում ու ինձ գցում տանջանքի և արհավիրքի ծովը: \nԵս սիրում եմ քեզ, Հեղինե՛, սիրում անհուն, անարատ սիրով, ասա, խոսք տուր, որ դու իմը կլինես, որ մենք կապրենք երջանիկ, որ մենք կմեռնենք միասին:\n\n— Իմ սիրելի՛ իշխան, վեր կաց: \nՀայրենիքին նվիրված իշխանը չպիտի ծունկ չոքի մի աղջկա առաջ, որը արժանի չէ նրան: \nԵրկու սեր չի կարող լինել: \nԴու պիտի սիրես հայրենքդ, ինչպես սիրել ես մինչև հիմա և կյանքդ նվիրես նրան:\n\nԱյդ միջոցին առաջ եկավ Գևորգ իշխանի զինվորներից մեկը և ասաց.\n— Գևո՛րգ իշխան, մենք կորանք, Գագիկ Արծրունու պալատում ճրագ վառվեցավ, մի ինչ-որ սև ուրվական դեպի նա վազեց և այնտեղ խլրտմունքի մեջ ձգեց. շտապեցեք, ապա թե ոչ մենք ամենքս կորած ենք:\n\n— Է՜յ, Ծառո՛ւկ, արի այստեղ, — ասաց խրոխտ ձայնով Տեր-Սահակը ժողովելով յուր հոգու ամբողջ արիությունը: \n— Չպետք է մեզ կորցնենք, երբ վտանգի մեջ ենք: \nԻշխա՛ն, պատսպարեցեք իշխանուհուն և շո՛ւտ դեպի մակույկները, շտապեցե՛ք, թե չէ, կորած ենք:\n\nԳևորգը մի ակնթարթում ոտքի կանգնեց, և նրանք Հեղինեի հետ առաջ անցան:\n\nԵրբ նրանք անցան այնտեղից, որտեղից երևում էր Գագիկի պալատը, նայեցին դեպի այն կողմ, ու սարսռեցան: \nԱյնտեղից լսվում էին խառն խոսակցության ձայներ և ապա` քիչ հետո լսվեց թմբուկի ձայնը, որ դղրդոց գցեց ամբողջ ամրոցում: \nԹմբկահարը ուժգին թմբուկ էր զարկում և զարթեցնում պահապաններին:\n\nՓախստականները շտապեցնում էին իրենց քայլերը, չնայած որ նրանց սրունքները դողում էին: \nՆրանք արդեն լսում էին, թե ինչպես իրարանցում ընկավ բերդի մեջ, թե ինչպես այնտեղ ճրագներով վազվզում Էին մարդիկ, հայհոյում և ապա դեպի Հեղինեի բանտը շարժվում: \nՊարզ էր, որ նրանք իմացել էին Հեղինեի փախուստը և ուր որ է փախստականների հետևից պիտի ընկնեին:\n\nՄի փոքր էլ առաջ անցան, և ահա նրանց առաջ դուրս եկավ մնացած՝խումբը,— որն առնելով Հեղինեին` շտապեց առաջ: \nԱյդ միջոցին բերդի կողմից զենքերի ձայներ լսվեցին, որոնք դեպի իրենց էին գալիս: \nՓախստականների դեմ մի ամբողջ գունդ էր դուրս եկել:\n\n— Ո՞ր կողմն են նրանք, — գոռում էր նրանց առաջնորդը, որ նույն ինքը Գագիկ Արծրունին էր:\n\n— Այս կողմը, տե՛ր, — պատասխանեց մի ուրիշ ձայն և դեպի փախստականների կողմը ցույց տվեց:\n\n— Դե, շուտ, Քոսա՛կ, թե չէ մաս-մաս կկտրատեմ քեզ, — ասաց Գագիկը, և մթության մեջ նրանք առաջ անցան: \nԳագիկ Արծրունին արդեն մոտենում էր փախստականներին, բայց վերջինները դեռ չէին հասել ծովափ:\n\n— Տե՛ր-Սահակ, իշխանուհուն տարեք դուք, նստեցեք մակույկները և ազատեցեք նրան, իսկ իմ մասին մի՛ մտածեք: \nՍրանց ճանապարհը հարկավոր է բռնել, ապա թե ոչ, բոլորս կկոտորվենք:\n\n— Լա՛վ, բայց զգույշ պահիր քեզ, — ասաց Տեր-Սահակը և մի քանի մարդով առաջ անցավ:\n\nԳևորգ իշխանը և մոտ քսան հոգի կանգ առան տեղնուտեղը: \nԳագիկ Արծրունու գունդը առանց նկատելու դեպի իրենց էր գալիս, մի քանի րոպե և նրանք կընդհարվեին:\n\n— Տղե՛րք, երկու մաս եղեք և աղեղներդ լարեցեք, նշան տալուն պես արձակեցեք և ապա սրերը պատրաստ պահեցեք: \nՆրանց պիտի շփոթեցնել մինչև Մարտիրոս հայրը ծովափից հեռանա, իսկ հետո մեզ համար հեշտ է մակույկները թռչելը:\n\nԳագիկ Արծրունու խումբը արագ մոտենում էր: \nՀանկարծ սարսափահար նա կանգ առավ: \nՄոտ քսան նետ դեպի այդ խումբը սլացավ և պառկեցրեց մի քանիսին:\n\n— Վա՛յ, մեռա, — կանչեցին մի քանի կողմից:\n\n— Քոսա՛կ, դու դավաճանեցիր, մենք որոգայթի մեջ ենք, — կանչեց Գագիկ` ատամները կրճտացնելով:\n\n— Ո՛չ, տե՛ր, այդ ես չդավաճանեցի, այլ սպիտակ դևը, որ հեռու չէ այստեղից, — պատասխանեց Քոսակը:\n\n— Առա՛ջ ուրեմն...\nՆետերի նոր տարափը թափվեցավ դրանց վրա և դարձյալ մի քանի կյանք խլեց:\n\nԲայց Գագիկի խումբը առաջ էր վազում, առանց ուշք դարձնելու նետերի տարափին և վիրավորների հառաչանքին: \nԳագիկը դեպի ծովն էր շտապում, արգելելու յուր աղջկա փախուստը: \nՆա արդեն մոտ էր ծովափին. այնտեղից լսում էր շտապ խոսակցություն և խելացնորի նման դեպի այնտեղ վազում:\n\nՆրա հոգին գուշակում էր, որ այնտեղ է Հեղինեն, մի փոքրիկ ջանք էլ, և փախստականները յուր ձեռքերումը կլինեն:\n\nՀանկարծ Գևորգ իշխանի խումբը գրոհ տվեց և, երկուսի բաժանված, խառնվեց Գագիկի խմբի մեջ: \nՄթության մեջ սկսվեց կռիվը, արյունալից կռիվը: \nԳագիկը մի վայրկյան կանգ առավ, առյուծի նման մռնչաց և հարձակվեց յուր հակառակորդների վրա: \nՄթության մեջ նրանք ջարդում, կոտորում էին իրար առանց հասկանալու, թե ո՞վ ում է սպանում, թե ո՞րն է թշնամին, ո՞րն է բարեկամը, երբ մակույկների թիակների ձայներ լսվեցան և քիչ հետո ծովի միջից մի ձայն կանչեց.\n— Գագի՛կ Արծրունի, դադարեցրու կռիվը, զուր իրար մի՛ կոտորեք, մենք արդեն տանում ենք քո զոհը` աղջկադ...\nԻնչպես սառը ջուր թափես մարդու գլխին, այնպես այդ ձայնը սարսռեցրեց Գագիկին: \nՆա զգաց, որ յուր մարդիկ իրար էին կոտորում, այնինչ Գևորգ իշխանը մի անգամ հարձակում գործելուց հետո ետ էր նահանջել և շտապով մակույկներ նստել:\n\n— Է՛յ, դադարեցրե՛ք կռիվը, — գոռաց նա, — դեպի մակույկները վազեցեք, հասեք, բռնեցեք նրանց, աղջկաս տանում են...\n— Տե՛ր, ոչ մի մակույկ չկա ծովի ափին, — հայտնեց մեկը:\n\n— Լողորդնե՛ր, դեպի ծովը նետվեցեք, աղջկաս ազատեցեք, ես լիառատ կվարձատրեմ, ով Հեղինեին վերադարձնի, — ասում էր Գագիկը և հուսահատությամբ ձեռքերը կոտրատում: \nԲայց ոչ մի կողմից հույս չկար, ծովը ծփում էր և հորձանքները Ժայռերին խփում, այնինչ մակույկները հաջող քամուց շարժված` սլանում էին հեռու...",
    "Ցնծում էր Հայաստանը, ցնծում էր Երազգավորս քաղաքը... \nՈւրախության աղաղակներ էին լսվում հայ սրտերից, ցնծության երգեր էին երգում հայ զինվորները: \nԹե՛ մեծ, թե՛ փոքր տղա, թե՛ աղջիկ, թե՛ գեղջուկ և թե՛ քաղաքացի օրհնում էին թագավորին, երկար կյանք մաղթում Աշոտ Երկաթին և հազար բարիքներ ցանկանում նրան: \nԱյսօր Աշոտ Երկաթը նոր կյանք էր մտնում, այսօր Հայաստանը նոր թագուհի էր գտնում: \nԱնմայր էր Հայաստանը, թափուր էր թագուհու թախտը և Գարդմանաց հզոր իշխանի` Սևադայի աղջիկը այսօր պիտի բարձրանար այդ թափուր թախտի վրա և մայրություն աներ հայոց աշխարհին:\n\nՈւ հրճվում էր ժողովուրդը: \nԵրազգավորս քաղաքը մի տեսակ կենդանություն էր ստացել, փողոցները մաքրվում էին և ճանապարհները ծաղիկներով ծածկվում: \nԻշխաններն ու իշխանազնուհիները երկրի բոլոր կողմերից դեպի պալատն էին շտապում, իսկ զորքերը գունդագունդ փողոցներում շարվում: \nՄորթվում էին բազմաթիվ երինջներ, ոչխարներ, մի կողմից ներս էին տանում վայրի կենդանիներ, թռչուններ, իսկ մյուս կողմից` հողում թաղած կարասների բերանները բանում:\n\nԳինին և պաշարեղենը առատությամբ բաժանվում էին ժողովրդին, որ ուրախաձայն երգելով օրհնում էր թագավորի կյանքը: \nՓողոցներում շրջում Էին ժողովրդական երգիչներ` գուսաններ, ամեն տեղ կանգ առնում և Աշոտ Երկաթի քաջագործությունները գովաբանում: \nՄինչդեռ ժողովուրդը քեֆ էր անում, պալատից լսվում էր թմբուկների և տավիղների ձայներ, իսկ երբեմն` գուսանների երգը: \nԱյնտեղ` պալատում, խրախճանք էին անում իշխանները, իսկ փողոցում` ժողովուրդը: \nԽարույկներ էին վառվում Երազգավորսում և շրջակա բլուրներին, որոնք հանդեսին ավելի շքեղություն, ավելի պերճություն էին տալիս: \nՈւրախ էր Աշոտ Երկաթը: \nՆա նստած էր ոսկե գահույքին, իսկ նրա կողքին` թագուհին յուր նաժիշտներով և շուրջը զանազան մեծ ու փոքր իշխաններ: \nԱյդտեղ Էին Գարդմանաց Աևադա իշխանը, Ափխազաց Գուրգենը, յուր եղբայր Աբասը, Գևորգ Մարզպետունի իշխանը, Հովհաննես կաթողիկոսը եպիսկոպոսներով և Մարտիրոս վանահայրը: \nԱշոտ Երկաթը գլխին դրած ուներ ոսկե թագ, զարդարված թանկագին քարերով, իսկ մեջքին կապած ուներ ոսկի, մարգարտաեռ և ակնակուռ գոտի: \nՎզին ձգած ուներ մանյակ, որ վերջանում էր լայն ձվաձև ոսկով, որի վրա նկարված էր գառն, Քրիստոսի խաչափայտը ձեռքին և շրջապատված էր ադամանդներով, իսկ ուսին ձգած ուներ սամույր մուշտակ: \nՁեռքին, ճկույթի վրա անց էր կացված մի թանկագին մատանի, իսկ գոտից կախված էր սուրը ոսկե պատյանով և զարդարված թանկագին քարերով:\n\nԱշոտ Երկաթի մոտ, նույնպես ոսկի գահույքի վրա, նստած էր թագուհին` ոսկեթագը գլխին, իսկ ծիրանի քնքուշ ծածկոցը` ուսերին: \nԹագուհին շրջապատված էր շատ իշխանազնուհիներով, որոնց մեջ գտնվում էին նաև երկու օրիորդ, մեկը Աստղիկը` Դավթի նշանածը, իսկ մյուսը` Գագիկ Արծրունու դուստր Հեղինեն: \nԴրանք էլ քեֆ էին անում և ուրախանում: \nՄի խումբ օրիորդներ երգում էին երգեր, հնչեցնում տավիղներ և պարեր պարում:\n\nՄինչդեռ ներսը` պալատում ուրախություններ էին անում, դուրսը, ուր շարված էին հայոց զորքերը և մի գունդ արաբական զորք, որոնց ուղարկել էր Յուսուֆը` թանկագին ընծաների հետ միասին, անհամբեր սպասում էին հրամանի, որ իրենք էլ սկսեն ուրախությունը, զվարճությունը: \nԱյդ իսկ միջոցին երեք մարդ զգուշությամբ մոտեցան պալատին: \nՆրանցից երկուսը կույր էին, կամ թե կույր էին ձևանում, և ձեռքերին մի-մի սազ ունեին, իսկ երրորդը դրանց առաջնորդն էր` ծաղկատար երեսով, քոսա մի մարդ: \nԿույր մարդիկ բռնել էին նրա փեշերից և հետևում Էին նրան:\n\nՔանի դեռ չէին մոտեցել այնտեղ, ուր կանգնած էին զորքերն ու պահապանները, երկու կույրերը շատ գեղեցիկ քայլում էին և ամենևին ցույց չէին տալիս, թե իրենք կույր են, բայց հենց որ մոտեցան նրանց, սկսեցին ցույց տալ, թե դժվարանում են քայլել:\n\nՇարված զորքերին շուտով գինի և խորտիկներ ուղարկվեցան, և նրանք խառնվելով, խումբ-խումբ սկսեցին քեֆը շարունակել: \nԱյդ միջոցին ժողովրդի երեք երգիչները վստահ մոտեցան պալատին և ուզեցան ներս մտնել դահլիճ, բայց պահապանն արգելեց:\n\n— Է՛յ, ո՞ւր եք գնում, չի կարելի ներս մտնել, — ասաց նա:\n\n— Մենք երգիչներ ենք, ուզում ենք թագուհու կյանքը բարեմաղթել, նրան փառաբանել:\n\n— Չէ, չի կարելի, մեր թագուհին կույր երգիչների կարոտ չէ, հեռացեք այստեղից:\n\n— Թող մեզ, մենք մեր թագուհու լուսաթաթախ երեսը գովենք, մեր սրտի ուրախությունը հայտնենք, — ասաց երգիչների առաջնորդը և ուժով ուզում էր ներս մտնել:\n\n— Ձեզ չե՞ն ասում` չի կարելի, — գոռաց պահապանը և նիզակը ճոճեց նրանց վրա:\n\n— Վա՜յ, ի՞նչ ես անում, ուզում ես սպանե՞լ, — գոռաց աղիողորմ ձայնով չեչոտ մարդը և մի քանի քայլ առաջ անցավ: \nՆրա ձայնը լսվեցավ դահլիճում, ուր իմանալով բանի էությունը, թագուհին հրամայեց ներս թողնել երգիչներին:\n\nԵրգիչները ներս մտան և սազերը լարեցին:\n\n— Տեսնո՞ւմ ես, իշխա՛ն, — շշնջաց չեչոտ մարդը կույր երգչի ականջին, — տեսնո՞ւմ ես Արծրունյաց օրիորդին:\n\n— Տեսնում եմ, Քոսա՛կ, ա՛յ թե ուր է հասել նա, — շշնջաց կույր երգիչը, որ Անձևացյաց իշխան Ատոմն էր:\n\nՆրանք սկսեցին երգել:\n\nՀեղինեն չէր լսում նրանց երգը: \nՆա մտքով ամփոփվել էր քոսա մարդու վրա և խորին ուշադրությամբ նայում էր նրան:\n\nՈրքան նայում էր, այնքան գունատությունը պատում էր իրեն և երբեմն սարսռում էր նրա մարմինը: \nՆա կարծես սկսում էր ճանաչել այդ մարդուն: \nՏեսել էր դրանց երեքին էլ, բայց թե ո՞րտեղ` չէր կարողանում մտաբերել:\n\nԲայց երգիչները երկար չմնացին. դուրս գնացին պալատից և երբ մտան Երազգավորսի նեղ փողոցները, շտապեցրին իրենց քայլերը: \nԿույրերի աչքերը բացվեցան:\n\n— Ապրի՛ս, Քոսակ, — ասաց երգիչներից մեկը` Ռշտունյաց իշխանը, — լավ բան հնարեցիր, թե չէ մեզ պալատ ո՞վ կթողներ:\n\n— Իհարկե: \nՄեզ պետք էր իմանալ, թե ովքեր կան այնտեղ, և իմացանք: \nՀեղինեին էլ գտանք:\n\n— Հա՛, գտանք, բայց այդտեղից դուրս կորզելն է դժվար: \nԱյժմ Աշոտ Երկաթը մեծ ուժ ձեռք բերեց` փեսայանալով Գարդմանաց հզոր իշխանին և մի գունդ էլ Յուսուֆից օգնական զորք ստանալով, — պատասխանեց Անձևացյաց իշխանը:\n\n— Հը՛մ... \nՅուսուֆից օգնական զորք... — քթի տակ մռմռաց Քոսակը:\n\n— Ի՞նչ հըմ... մի՞թե սուտ է:\n\n— Չէ, սուտ չէ, նրանց արդեն մենք տեսանք պալատի առաջ շարված, բայց...\n— Ի՞նչ բայց:\n\n— Այն, որ դրանք «մերն են», — պատասխանեց Քոսակը առանձին հպարտությամբ:\n\n— Ինչպե՞ս թե մերն են:\n\n— Այնպես են մերը, որ դրանց այստեղ ուղարկողը Աշոտ սպարապետի դրդմամբ է ուղարկել, որ ժամանակին մեզ պետք գան: \nԻսկ Աշոտ սպարապետը հո գիտեք, որ Աշոտ Երկաթի վրա աչքով աչք չունի:\n\n— Լա՛վ է մտածել, ապրի՛ նա, — ասաց Անձևացյաց իշխանը, և նրանք, շուտով դուրս գալով քաղաքից, մտան ձորը, ուր նրանց սպասում էին երեք ձի: \nԿեղծ երգիչները դեն շպրտեցին սազը, փոխեցին իրենց շորերը և ձիեր նստելով` մթության մեջ շտապեցին առաջ, այնինչ բլուրների վրա դեռ վառվում էին խարույկները, իսկ Երազգավորսն ավելի ու ավելի էր ընկղմվում ուրախության մեջ:\n\nՄինչդեռ Երազգավորսում կատարվում էին հարսանյաց ուրախություններ, Դվին քաղաքում մի ուրիշ բան էր կատարվում: \nԱյստեղ էլ երկրի զանազան կողմերից իշխաններ էին հավաքվում, բայց սրանք շուքով և փայլով չէին մտնում, այլ ամեն մեկն աշխատում էր չեզոք մնալ, որ ժողովուրդը չճանաչի իրեն, այլ ինքը աննկատելի ներս մտնի Դվին և աննկատելի դուրս գա այնտեղից: \nԳիշերից բավական անցել էր: \nԼուսաստղը արդեն երերվում էր հորիզոնի վրա և շտապ բարձրանում վեր` հետը բերելով բարերար լույսը, երբ մի խումբ ձիավորներ շտապում էին դեպի Դվին: \nԽմբի առաջ գնում էր մի մարդ գեղեցիկ արաբական նժույգ նստած, իսկ ետևից գնացողները նրա թիկնապահներն էին: \nԱյդ մարդը, ինչպես երևում է, ամբողջ գիշեր ճանապարհ էր եկել, ձիերն արդեն հոգնել էին, բայց նա կրկին անխնա մտրակում էր ձիուն և շտապում, որ դեռ լույսը չծագած Դվին մտնի: \nՀեռվից արդեն երևացին Դվինի պարիսպները: \nԽմբի գլխավորը նայեց և գոհունակության ժպիտ երևաց նրա դեմքին:\n\n— Վերջապե՛ս, — ասաց նա և ձիու ընթացքը դանդաղեցրեց: \nՄի փոքր անց նա ներս մտավ Դվինի լուռ փողոցները և, ձիուց իջնելով, ձին հանձնեց թիկնապահներից մեկին, իսկ ինքը ոտքով դեպի Աշոտ սպարապետի պալատը դիմեց:\n\nՆերս մտավ թե չէ, Աշոտ սպարապետը, որը ըստ երևույթին սպասում էր այդ հյուրին, գրկեց նրան: \nԵվ նրանք համբուրվեցին:\n\n— Վերջապես եկար, արքա՛, — ասաց Աշոտ սպարապետը, — ես վաղուց սպասում էի քեզ:\n\n— Ճշմարիտ է, ես մի փոքր ուշացա, թեև գիշերից վաղ պիտի լինեի այստեղ, բայց ասա, ո՞վ կա այստեղ, Քոսակը եկա՞վ, թե ոչ, ի՞նչ լուր ունի Երազգավորսից:\n\n— Քոսակին սպասում եմ րոպե առ րոպե:\n\n— Ես այստեղ եմ, տե՛ր, — լսվեց հանկարծ Քոսակի ձայնը:\n\nԱշոտ սպարապետը և նոր հյուրը` Գագիկ Արծրունին, ետ նայեցին և տեսան, որ Քոսակը դռներում կանգնած յուր քոսոտ բեղերն էր սրում:\n\n— Այդ ե՞րբ եկար, Քոսա՛կ, սատանա հո չե՞ս, — ասաց Աշոտ սպարապետը:\n\n— Չէ, սատանա չեմ, բայց սատանայից շատ բան գիտեմ, հենց այս րոպեիս Երազգավորսից եմ գալիս:\n\n— Իսկ Անձևացյաց և Ռշտունյաց իշխաններն ո՞ւր մնացին:\n\n— Նրանք այս րոպեիս կլինեն այստեղ:\n\n— Հը, ի՞նչ տեսար, աղջիկս այնտե՞ղ է, ի՞նչ է անում:\n\n— Այնտեղ է, տե՛ր, այնտեղ, Աշոտ Երկաթի հարսանիքում քեֆ է անում ու պարում:\n\n— Անիծվի՛ նա, — մռմռաց Գագիկը և աչքերը կատաղությամբ լցվեցին:\n\nՇուտով ժողովվեցան այդտեղ և մյուս իշխանները` Անձևացյաց Ատոմ իշխանը, Ռշտունյաց իշխանը, Ուտիացվոց վրա Աշոտ Երկաթից վերակացու կարգված Մովսեսը և ուրիշները: \nԵվ երբ լրացավ ամբողջ դավադիր իշխանների թիվը, նրանք փակվելով մի սենյակում` խորհրդի նստան: \nԻ՞նչ էին ուզում դրանք, ինչո՞ւ էին դավադրություն սարքում իրենց օրինական թագավորի` Աշոտ Երկաթի դեմ: \nՆրանք չէին ուզում նրան թագավոր տեսնել. և նախանձը կուրացրել էր նրանց և Աշոտ Երկաթի ոտի տակը փորելով, իրենք էլ պիտի ընկնեին նույն վիհի մեջ և օտարին ուրախացնեին: \nԵվ օտարը հեռու չէր: \nՅուսուֆը աչքը չէր հեռացնում Հայաստանից, այդ պատառը շատ քաղցր էր, բայց դեռ ժամանակ չուներ դրանով զբաղվելու, նա ուրիշ գործով էր զբաղված:\n\n— Տյա՛րք, մի՛ մոռանաք, որ Աշոտ Երկաթը յուր անզոր զորքերի վրա վստահացած շուտով արշավելու է Դվինի վրա, որ սրան էլ Կողբի օրը գցի, — ասաց Ռշտունյաց իշխանը:\n\n— Թող գա, մենք պատրաստ ենք նրան ընդունելու, — պատասխանեց Աշոտ սպարապետը, — Բայց դու ճի՞շտը լսեցիր:\n\n— Ինձ հաղորդեց Քոսակը, նա ինքը յուր ականջով էր լսել, թե ինչպես Աշոտ Երկաթը սպառնացել էր Դվինը հող ու մոխիր դարձնել:\n\n— Ցանկալի է, — ասաց Աշոտ սպարապետը, — մեր նախապատրաստած Յուսուֆի ուղարկած գունդը նրա հետ կլինի, իսկ կռվի ամենաթունդ պահին յուր սուրը նրա դեմ կդարձնի, այնուհետև մեզ մնում է մեր գնդերով ջարդել: \nԳագիկ Արծրունին Ռշտունյաց և Անձևացյաց իշխաններով թող դարան մտնեն Դվինից դուրս, իսկ մենք կմնանք Դվինում և որոշյալ ժամին, երկու կողմից էլ հարձակում գործելով, թշնամուն մեր մեջ կջարդենք: \nՆա չի կարող ազատվել, յուր բանակում իրեն հակառակորդ կունենա արաբական գունդը, իսկ չորս կողմից մենք կլինենք շրջապատած:\n\n— Ես պատրաստ եմ իմ գնդով ներկա գտնվել նշանակված տեղը, — պատասխանեց Գագիկը:\n\n— Ե՛վ մենք, — կրկնեցին մյուսները:\n\n— Ազատեցե՛ք աղջկանս, և ես պատրաստ եմ ամեն օգնություն անելու, — ասաց Գագիկը դարձյալ:\n\n— Հա՛, ազատել ասելը հեշտ է, բայց կատարելը` դժվար: \nՆա այժմ առյուծի ճանկն է ընկել, իսկ առյուծի ճանկից ազատելը հեշտ չէ, — ասաց Ատոմը:\n\n— Բայց մի՞թե պիտի թողնենք, որ Աշոտ Երկաթը ամբողջ Հայաստանը տակնուվրա անի, մեր իրավունքները խլի, մեր գրկից մեր որդոցը դուրս կորզի:\n\n— Համբերություն և հեռատեսություն է պետք, արքա՛, — ասաց լուրջ դեմքով Աշոտ սպարապետը, — ներկա հանգամանքում շատ դժվար է երես առ երես նրա դեմ դուրս գալ, քանի որ նրա ուժը կրկնապատկվեց: \nԴուք գիտեք Գարդմանաց Սահակ իշխանի զորությունը. նրա ամբողջ զորությունը շուտով մեր դեմ է գալու: \nԱյդ զորությունը դրված է Աշոտ Երկաթի ձեռքի տակ, և մենք պիտի աշխատենք կամ ջլատել այն և կամ ջախջախել: \nԵրես առ երես ջախջախել չենք կարող, իսկ ջլատել` կարելի է:\n\n— Ինչպե՞ս:\n\n— Ահա թե ինչպես: \nՆախ և առաջ մենք պիտի մեր կողմը ձգենք Աշոտ Երկաթի եղբորը` Աբասին և Ափխազաց Գուրգենին. դրանց զորությունները մեզ անհրաժեշտ են, իսկ հետո փեսայի և աներոջ մեջ պետք է բաժանություն ձգել. վերջինիս գործը դեռ վաղ է, ժամանակ է պետք, իսկ առաջինների մասին չգիտեմ` ի՞նչ կասեն Անձևացյաց և Ռշտունյաց իշխանները:\n\n— Կարող եք վստահ լինել մեզ վրա, մենք արդեն տեսնվեցանք նրանց հետ: \nՈրոմն արդեն ցանված է, և նրանք շուտով մերը կլինեն, — պատասխանեց Ատոմը:\n\n— Լավ բան է, եղբայրը եղբոր դեմ:\n\n— Այդպես էլ պետք է, բոլորովին հիմնահատակ պիտի անել, որ կործանվի, փչանա աշխարհիս երեսից Բագրատունյաց ցեղը, — մռմռաց Գագիկը:\n\n— Եվ կոչնչանա, արքա՛, որոշ ժամանակից հետո Աբասն ու Գուրգենը ինձ հետ կլինեն և այն ժամանակ վա՜յ Աշոտ Երկաթին, նրանց ձեռքով ես սպանել կտամ նրան և երբ թափվի Աշոտ Երկաթի արյունը, այն ժամանակ միայն ես կմոռանամ Կողբ գյուղաքաղաքիս ավերմունքը:\n\n— Իսկ աղջի՞կս, — կրկնեց Գագիկը:\n\n— Աղջիկդ քո ձեռքում կլինի, երբ Աշոտ Երկաթը այլևս չի լինի և նրա աթոռանիստ քաղաքը` Երազգավորսը մոխրի և ծխի մեջ կկործանվի, — ասաց Աշոտ սպարապետը: \nՆրանք շուտով ցրվեցան, որպեսզի ամենքը իրենց գնդերով շտապեն դեպի Դվին:\n\nԺԱ\nԱշոտ սպարապետը ժողովը ցրվելուց հետո սկսեց Դվինը ամրացնել, զորքերը կարգի բերել: \nՆա ճանաչում էր Աշոտ Երկաթին, գիտեր, որ առաջին հարվածը իրեն պիտի դիպչեր ու յուր ուժի վրա չվստահացած, ամբարները պաշարով էր լցնում, որպեսզի երկար ժամանակ կարողանա պաշարմանը դիմանալ, եթե իրեն դաշնակից իշխանները իրենց օգնությունը չհասցնեն:\n\nԵրեկոյան դեմ էր, արևը արդեն թեքվել էր դեպի մուտքը, երբ Աշոտ սպարապետին հայտնեցին, որ հորիզոնում գնդեր են երևում:\n\nԱշոտ սպարապետի սիրտը տրոփեց: \nՆա դուրս եկավ և նայեց հեռուն հորիզոնին, դեպի Երազգավորս տանող ճանապարհին: \nԱյնտեղ ահագին փոշու ամպ էր բարձրանում, որ շտապով դեպի Դվին էր արշավում:\n\nԵրկա՛ր, շատ երկար նայեց Աշոտ սպարապետը փոշու այդ ամպին, և նրա սիրտը մթագնեց: \nՓոշու ամպը մոտենում էր, և նրա մեջ երևում էին սև, շարժուն կետեր, իսկ նրանց գլխին` փայլուն սաղավարտներ: \nԲայց ինչքա՜ն շատ էին նրանք, ահավոր, որոնք մի ակնթարթում կարող էին կուլ տալ Դվինը և մոխրի կույտ դարձնել: \nՆա նայում էր նրանց, և մի տեսակ անհասկանալի վրդովմունք պատում էր նրա սիրտը: \nՆա չափում էր յուր դեմ եկող զորությունը և սարսռում: \nԱհավոր և զարհուրելի էր այդ զորությունը:\n\n— Մի անգամ էլ զարկվենք, մի անգամ էլ չափենք մեր զորությունները, ատելի՛ Երկաթ, կամ դո՛ւ, կամ ե՛ս... \nՄի խնձորին երկու տեր չի կարող լինել, այդ գահը ես էլ եմ ուզում, — ասաց նա և լուրջ ուշադրությամբ սկսեց դիտել մոտեցող գնդերին, որոնք այժմ պարզ կերպով նշմարվում էին:\n\nՆրա դեմքի մութ մռայլը մի փոքր պարզվեցավ, երբ նկատեց առաջին գնդի դրոշակը, որ քրիստոնեական դրոշմ չէր կրում, այլ` մահմեդական: \nԴա Յուսուֆից ուղարկված գունդն էր, որ կանգ առավ արևմտյան դռների մոտ գտնվող բլրակի վրա և այնտեղ սկսեց վրաններ խփել: \nԱշոտ սպարապետը յուր հայացքը դարձրեց երկրորդ գնդին և նայեց դրոշակին: \nԱյդ դրոշակը կրում էր Բագրատունյաց դրոշմը, որին առաջնորդում էր ինքը թագավորը` Աշոտ Երկաթը, որ մոտենալով արաբական գնդին, առանց կանգ առնելու, անցավ առաջ և բռնեց Դվինի արևտմյան կողմը: \nԱշոտ սպարապետը վրեժխնդրության մի այնպիսի մոլի հայացք ձգեց դեպի այն կողմը, որ կարծես յուր հայացքով ուզում էր ոչնչացնել ջնջել աշխարհի երեսից ատելի այդ գունդը, և նա, բռունցքը բարձրացնելով, սպառնաց.\n— Դու, Երկա՛թ, կխորտակվես իմ ձեռքից, գնդերդ կոչնչանան և երբ ընկնես ձեռքս, այն ժամանակ վա՛յ քեզ...\nԲայց խոսքը կիսատ մնաց բերանում, նրա ուշադրությունը գրավեց մի ուրիշ գունդ, որ ավելի զորավոր էր, ավելի ահավոր. այդ գունդը Գարդմանաց Սահակի գունդն էր, իսկ նրանից հետո` դարձյալ գնդեր և ամենից վերջը` մի ուրիշ փոքրիկ գունդ, որն ավելի սարսռեցրեց ու շփոթեցրեց, քան առաջինները: \nԱյդ գունդը տեղավորվեց Աշոտ Երկաթի և Սահակի գնդերի մեջտեղը, ավելի ապահով տեղ և այնտեղ շուտով ծածանվեցավ Արծրունյաց արծվագլուխ դրոշը, որը ցնցեց Աշոտ սպարապետին:\n\nՆա աչքերը ճմռեց, յուր աչքերին չէր հավատում, մի՞թե ինքը խաբվում է և ուրիշի դրոշակը Արծրունյաց դրոշակի տեղ ընդունում: \nԲայց չէ, այնտեղ հեռվում` երեկոյան մեղմ քամուց ծածանվում է Արծրունյաց դրոշը: \nՆա լավ է ճանաչում այդ տոհմի նշանը, միմիայն այս դրոշակը սև գույն ունի, կարծես սուգ է պահում այդ ցեղը, ո՞ւմ համար, ինչի՞, ի՞նչ պատճառով այն ծածանվում է այդտեղ, քանի որ Գագիկ Արծրունին իրեն խոսք տվեց օգնելու...\nՆա ընկավ մտածության մեջ և երկար ժամանակ աչքը չէր հեռացնում նրանից, մինչև որ կամաց-կամաց մութը յուր սև քողը տարածեց շուրջը և ամեն բան ծածկեց նրա աչքերից: \nՏեղ-տեղ սկսվում էին վառվել խարույկներ, որոնք քանի գնում շատանում էին և Դվին քաղաքի շուրջը խարույկների փունջ կազմում: \nԱյդ ժամանակ Աշոտ սպարապետը շարժվեց տեղից և սկսեց ստուգել հսկող պահապաններին, որ արթուն հսկում էին և իրենց դանդաղ քայլերով շրջում պատնեշների վրա:\n\n\n\n\n\n\n— Տեսնո՞ւմ ես` ինչ շատ են, — ասում էր մի զինվոր մյուսին` ցույց տալով դեպի Աշոտ Երկաթի բանակը:\n\n— Հա՛, շատ են, — պատասխանեց մյուսը:\n\n— Վաղը կռիվը տաք կլինի, — շարունակեց առաջինը:\n\n— Այո՛, տաք կլինի, մեկի դեմ տասը, եթե...\n— Ի՞նչ եթե...\n— Եթե մեզ օգնության չգան:\n\n— Ովքե՞ր պիտի օգնության գան:\n\n— Ասում են շատ իշխաններ, որոնք ետևից պիտի ծեծեն, իսկ մենք` առջևից:\n\n— Իսկ մեզ ի՞նչ օգուտ...\n— Ոչի՛նչ: \nՄենք կսպանվենք, իսկ մեր ընտանիքը որբ կմնա, սրանի՞ց էլ լավ օգուտ...\n— Սս՜... սպարապետը գալիս է:\n\nՆրանք լուռ կացան: \nԱշոտ սպարապետը անցավ նրանց մոտով և ուզում էր բարձրանալ պալատ, երբ մեկը առաջը կտրեց:\n\n— Տե՛ր, — ասաց նա:\n\nԱշոտ սպարապետը նայեց նրան, և ուրախ ժպիտ երևաց դեմքին: \nՍպարապետը բռնեց նրա ձեռքը, և նրանք ներս մտան:\n\n— Ասա, Քոսա՛կ, ի՞նչ լուր ունես: \nԵս քեզ անհամբեր սպասում էի:\n\n— Լավ լուրեր, տե՛ր, — պատասխանեց Քոսակը:\n\n— Ինչպե՞ս, իսկ այն Արծրունյաց սև դրոշակն ի՞նչ է նշանակում:\n\nԴատարկ բան: \nՈրսն յուր ոտովն է եկել մեզ մոտ: \nԱյդտեղ Հեղինեն է գտնվում և սպիտակ դևից կազմած մի փոքրիկ գունդ:\n\n— Մի՞թե ինքդ տեսար այդ բոլորը:\n\n— Ես բոլորը լրտեսեցի: \nԱշոտ Երկաթը այնպես վստահ է յուր հաղթության վրա, որ ամենևին նշանակություն չի տալիս ձեզ: \nՆա արդեն Դվինը յուր ձեռքումն է համարում և մի տեսակ արհամարհանքով է վերաբերվում և այդ պատճառով էլ ամեն բան անփույթ է թողել:\n\n— Այդ մեզ համար լավ է:\n\n— Վաղը նա հարձակում չի գործի, ինչպես երևում է, նա մի քանի օր ուզում է հանգստանալ:\n\n— Շատ լավ է անում. եթե վաղը նա հարձակում չի գործի, գիշերս մենք դուրս կգանք Դվինից և կհալածենք նրանց: \nՀայտնիր Գագիկ Արծրունուն, որ նա էլ պատրաստ լինի, հենց որ բազուկը մեր գլխին կանգնած լինի, մենք կսկսենք կռիվը:\n\n— Շատ լավ, ես այս րոպեին կչքանամ այստեղից և Գագիկի մոտ կերևամ:\n\n— Իսկ արաբական գո՞ւնդը, — հարցրեց Աշոտ սպարապետը:\n\n— Արաբական գունդը հաստատ է յուր խոսքին, կռվի տաք ժամանակ նա մեր կողմը կանցնի:\n\n— Լա՛վ ուրեմն, դու գնա, ժամանակ մի՛ կորցնի:\n\nՔոսակը գլուխ տվեց և անհետացավ:\n\nԺԲ\nԱմպամած և տխուր օրին հետևեց անձրևային գիշերը…\tՄռայլ էր երկինքը, տխուր էին երկու բանակների սրտերը, որոնք աչալուրջ հսկում էին իրար: \nԼաց էր լինում երկինքը, լաց էին լինում զինվորներից շատերը և վերջին մնաս բարևն ասում աշխարհին: \nՆրանք գիտեին, որ իրենցից շատերը այդ գիշեր պիտի պառկեին այդտեղ, անշարժ, հավիտենական քնով, առանց տեսնելու վաղվա արևը, առանց արժանանալու իրենց սիրելիների տեսությանը: \nԻնչու՞ համար, ի՞նչ պատճառով: \nԱյդ նրանք չէին հարցնում, այլ կուրորեն գնում էին իրենց կյանքը վայր դնելու այնտեղ` ուր իրենց յուրայինների արյունը պիտի թափվեր... \nԲայց մի՞թե մեր տերը` Հիսուսը ա՛յդ քարոզեց, մի՞թե նա մեզ սովորեցրեց յուրայինների արյունը թափել, իրար ոտնատակ տալ, ոչնչացնել ամբողջ Հայաստանը և նրան ձգել ստրկության անարգ լծի տակ... այդ չէին հարցնում նրանք: \nԶինվորների սրտերը տրոփտրոփում էին, նրանք սրում էին նիզակները, որպեսզի ավելի հեշտ ծակեն մարդկանց մարմինները, սրում էին թրերը` ավելի շատ մարդ կոտորելու համար և լուռ սպասում էին հրամանի, որ սկսեն արյան հեղեղներ թափելը: \nԵվ այդ հրամանը հեռու չէր: \nԱշոտ սպարապետը նստած յուր արաբական նժույգը զգուշությամբ մոտենում էր յուր գնդերին և հրաման տալիս պատրաստվել քաղաքից դուրս գալու և հարձակում գործելու համար: \nԶորքերը խումբ-խումբ կանգնում էին, գնդեր կազմում և լուռ սպասում: \nՄի վերջին նշան էր պետք, որ նրանք զգուշությամբ քաղաքի դռներից դուրս գային և անակնկալ կերպով թշնամու վրա հարձակվեին:\n\nԲայց Աշոտ սպարապետը դեռ ուշացնում էր վերջին հրամանը: \nՆա պղտոր հայացքով նայում էր դեպի Աշոտ Երկաթի բանակը, ուր դեռ մեծ քանակությամբ խարույկներ էին վառվում և իրենց թույլ ցոլմունքները տարածում գիշերային խավարի մեջ: \nԱշոտ Երկաթի բանակում լուսավորություն էր տիրում. այնտեղ դեռ արթուն էին, հարկավոր էր սպասել փոքր-ինչ, մինչև կհասներ խոր գիշերը և թշնամու բանակում կտիրեր խորին գերեզմանային լռություն...\nԲայց երկինքը դեռ լալիս էր, և նոսր անձրևի կաթիլները քնքուշ շշնջյունով ընկնում էին գետին ու հողի մեջ ծծվում...\n— Իշխա՛ն, տեսնո՞ւմ ես Աշոտ Երկաթի բանակում ինչպիսի լուսավորություն է տիրում. նա հանգիստ քեֆ է անում, — ասաց Աշոտ սպարապետը դիմելով իրեն մոտ կանգնած իշխանին:\n\n— Այդ քեֆը երկար չի քաշի, տե՛ր, մեր կտրիճները հարամ կանեն այն:\n\n— Հա՛, մեր բախտից անձրևը մեզ օգնում է: \nՀողը կփափկանա և ձիերի ու մարդոց ոտների ձայնը հեռու չի տարածվի: \nՆրանք այն ժամանակ կիմանան, երբ արդեն ցրիվ կտանք նրանց բանակը:\n\n— Այո՛, հաղթությունը մերն է, եթե նրանք մեր հոտը չառնեն:\n\n— Նրանք դեռ զվարճանում են և մեզ վրա մտածելու ժամանակ չունեն:\n\n— Բայց, տե՛ս, խարույկների թիվը հետզհետե պակասում է, բանակները կարծես քնած լինեն, միմիայն Աշոտ Երկաթի և Հեղինեի գնդերի մեջ է երևում լուսավորությունը: \nՊետք է շտապել, կես-գիշեր է, մինչև տեղ հասնենք, ամեն ինչ քուն մտած կլինի: \nԿհրամայե՞ս դուրս գնալու նշանը տալ, — հարցրեց իշխանը:\n\n— Տո՛ւր, բայց զգույշ:\n\nԻշխանը հեռացավ, իսկ Աշոտ սպարապետը դեռ անշարժ կանգնած էր յուր տեղում և դիտում էր հեռուն: \nՏիրում էր ահարկու, խորհրդավոր լռություն: \nԱշոտ սպարապետը յուր փառքի վրա էր մտածում, նա արդեն երևակայում էր իրեն Բագրատունյաց գահին բազմած, երբ հանկարծ Արծրունյաց Գագիկը միտն ընկավ և ինքն իրեն հարցրեց. «Իսկ նա՞... նա՛ էլ կխորտակվի Երկաթի նման, և ե՛ս միայն տիրապետողը կլինեմ, մինչև այժմ երեք թագավոր էինք, այսուհետև միայն ե՛ս կլինեմ¦...\nԱյդ ժամանակ լսվեց թմբուկի խուլ, բայց սարսռեցնող ձայնը, որ սարսափի չափ ցնցեց Աշոտ սպարապետին և ընդհատեց նրա մտածության թելը:\n\n— Պետք է շտապել, — ասաց նա և ցած իջավ բարձունքից:\n\nԱնցավ մի փոքր ժամանակ, և զորքերը գունդ-գունդ առաջ անցան ու կորան մթության մեջ…\nԺԳ\nԿես գիշերից անց էր…\nԱնձրևը դեռ չէր դադարել, շարունակում էր յուր տաղտկալից ողբը, այնինչ Աշոտ Երկաթի բանակը հետզհետե խոր քնի մեջ էր ընկղմվում: \nՏեղ-տեղ միայն դեռ վառվում էին խարույկներ, որոնց առկայծող լույսերը, չդիմանալով անձրևի տարափին, մոտ էին հանգչելուն: \nՆրանց շուրջը միայն երևում էին պահապանների թթված դեմքերը, որոնք այլևս ուշք չդարձնելով խարույկների հանգչելուն, ամեն կերպ աշխատում էին քունը փախցնել, որ ամեն ուժով ընկճում էր նրանց և ստիպում քաղցր նիրհի մեջ ընկղմվելու: \nՆրանցից մի քանիսը շրջում էին դանդաղ ու հավասար քայլերով և ծանրացած աչքերով դեպի Դվին նայում: \nԲայց մթության մեջ ոչինչ չէր երևում, ամեն ինչ խաղաղ էր և լուռ, անձրևի շփշփալու ձայնն էր միայն, որ խանգարում էր ընդհանուր մեռելային լռությանը...\nՔնած էր քաղաքը, քնած էր թշնամին, էլ ինչո՞ւ զուր տեղը լարել ջղերը և զուր թշնամու բանակը դիտել: \nԵվ Աշոտ Երկաթի պահապանները մինը մյուսի ետևից դադար էին առնում շրջելուց և մի-մի անկյուն գտնելով` ընկղմվում էին քնի քաղցր գրկի մեջ և ապա, քիչ ժամանակից հետո, տարվում հեռու՜, հեռու՛, դեպի սիրելիների գիրկը: \nԴրանց երեսին շաղում էր անձրևը, յուր մեղեդին նվագում, բայց նրանք ոչինչ չէին զգում և ոչինչ չէին իմանում: \nՔնած էր երկիրը, քնած էր Աշոտ Երկաթի բանակը, բայց քնած չէր Հեղինեն, որի վրանի գլխին ծածանվում էր Արծրունյաց սգավոր դրոշակը: \nՍուգ էր պահում նա յուր դավաճան հոր համար. սուգ էր պահում Արծրունյաց ցեղի համար, որ այնպիսի ամոթապարտ դեր է կատարում պատմության մեջ:\n\nԵվ թուլակազմ, քնքուշ օրիորդը այդ գիշեր կորած էր զենք ու զրահի մեջ և մի խումբ կտրիճ գնդի գլուխ անցած շտապել էր կռվի դաշտը մտնելու, կռվելու հարազատ հոր դեմ և յուր արյան գնով սրբելու այն ամոթալից արատը, որ դնում էր Գագիկ Արծրունին իրենց ցեղի վրա:\n\nՆա գիտեր, նրան տեղեկացրել էին, որ հայրն էլ միացած է Աշոտ սպարապետի հետ, նույն տեսակ դավաճանի, նույն տեսակ փառասերի հետ, ինչպես յուր հայրը, բայց տեղեկություն չուներ, որ հայրը դարան է մտած յուր գնդի ետևը, այնինչ կարծում էր, թե նա փակված է Դվին քաղաքում:\n\n— Վաղը, հենց որ արտույտները կերգեն իրենց մեղեդին, հենց որ ցայտի առավոտյան շողքը, մենք պիտի սկսենք հարձակումը, եթե անձնատուր չլինի Աշոտ սպարապետը, — մտածում էր Հեղինեն: \n— Օ՛, ինչպե՞ս եմ սպասում այդ առավոտյան, ցանկալի այդ ժամին, այնինչ գիշերը երկար է տևում, շա՜տ երկար... \nՄերկացրած սրով, ես կմտնեմ թշնամու ամենախիտ շարքերի մեջ և կջախջախեմ նրանց: \nԴավաճանին փրկություն չկա, և վա՛յ նրան, ով իմ սրի բերանն ընկնի... իսկ եթե հա՞յրս հանդիպի... \nՀա՞յրս... դեմ առ դե՞մ…, երես, առ երե՞ս..., փրկություն չկա՛ և նրան: \nԿամ ես, կամ հայրս: \nԿռվի ժամանակ չկա հայր ու դուստր, այնտեղ միայն մի սուրբ գործ կա, որ վեր է քան ծնողը, և այս սուրբ գործը հայրենիքին ծառայելն է: \nՕ՜ն, քաջացի՛ր, իմ սիրտ, թող կանացի երկչոտությունդ և առյուծի ուժ ստացիր...\nՀեղինեի խոսքերն ընդհատվեցան: \nՆրա վրանը ներս մտավ մի ուրիշ օրիորդ, որ նույնպես զենք ու զրահի մեջ էր:\n\n— Իշխանուհի՛, դու դեռ արթո՞ւն ես, չե՞ս քնել, արդեն կես գիշեր է, պետք է քնել, որ վաղը ուժ ունենանք, — ասաց ներս եկողը:\n\n— Հա, Աստղի՛կ, ճիշտ է քո ասածը, բայց, ինչպես երևում է, դու էլ չես քնել, — պատասխանեց Հեղինեն և մի տեսակ կարեկցական հայացք ձգեց Աստղիկի վրա, որ սևերի մեջ էր կորած: \nՆա դեռ պահում էր յուր նշանածի` Դավթի սուգը:\n\n— Բայց, իշխանուհի՛, ինչքա՛ն աշխատեցի քնել, չկարողացա: \nՄի տեսակ անհասկանալի հույզ պատում է սիրտս, և ես սաստիկ շփոթված եմ:\n\n— Չպետք է շփոթվել, քույրի՛կս, երբ վտանգի առաջ ենք: \nՄի՞թե մահը մեզ համար մեկ չէ: \nՎաղ թե ուշ մենք պիտի մեռնենք, ավելի լավ է պատվով մեռնել, քան անարգան քով:\n\n— Ճիշտ է, իշխանուհի՛, բայց ինչքան մենք քաջասիրտ լինենք, երկյուղը դարձյալ տիրում է մեր սրտերին: \nԱյս գիշեր մանավանդ անհասկանալի դող է անցնում մարմնովս և կարծում եմ, թե ահա՛ ուր որ է թշնամին վրա կտա և ամբողջ բանակը կցրվի:\n\n— Խե՛ղճ Աստղիկ, զուր դու ինձ սիրելով կռվի դաշտ իջար: \nԵրկյուղը, ինչպես երևում է, պաշարել է քեզ: \nԻնձ մի՛ նայիր, հոգիս, դու կռվի մեջ մի՛ մտնի, ես գնում եմ դեպի վտանգը:\n\n— Ո՛չ սխալվում ես, ուր դու, այնտեղ և ես: \nԻնչու՞ ես կարծում, թե ես վախենում եմ վտանգից: \nՎաղը կտեսնես, որ ես քեզանից ետ չեմ մնա և քեզ հետ միասին կռվի խիտ տեղը կմտնեմ: \nԻնչպես քեզ համար են ատելի դավաճաններս այնպես և ինձ համար: \nԻնչպես դու ես սիրում հայրենիքդ այնպես և ես: \nԿմեռնես դու, կմեռնեմ և ես: \nԲավական է ինչքան սուգ պահեցի, այժմ հարկավոր է կռվել:\n\nԱստղիկը խոսում էր ոգևորությամբ, նրա աչքերը վառվում էին և երեսը բորբոքվում:\n\n— Ապրի՛ս, իմ քույրիկ, քո սրտի մեջ նստած է վեհ և ազնիվ հոգի, եկ գրկվենք, համբուրվենք, գուցե թե վերջին անգամ:\n\nՆրանք գրկվեցան և ջերմ, շատ ջերմ համբուրվեցան, կարծես այդ րոպեին հավիտյան բաժանվելիս լինեին իրարից:\n\nԵրկուսն էլ հուզված էին, և արտասուքի կաթիլները լուռ գլորվում էին նրանց աչքերից: \nԻնչո՞ւ էին լալիս նրանք, ի՞նչ վիշտ էր կեղեքում նրանց սիրտը, քանի որ հաստատապես վճռել էին մեռնելու, հայտնի չէր: \nԲայց անհուն սիրով սիրելով միմյանց, ամեն մեկը նրանցից վախենում էր մյուսին կորցնելու, ահա այդ էր նրանց սրտի վիշտը, այդ էին ասում նրանց արտասվալից աչքերը և տխուր, սիրտ պատռող հայացքները: \nՀեղինեն սիրում էր Աստղիկին: \nՎանա բերդից փախուստ տալուց հետո Աստղիկը որոշ ժամանակ ապաստանել էր Հռիփսիմեի վանքում:\n\nԱյդտեղ նրանք ծանոթացան և սիրեցին իրար: \nԱյդտեղ սրանք դաշն կապեցին չբաժանվել իրարից և միասին ապրել, միասին մեռնել: \nՀեղինեն հայտնեց Աստղիկին յուր սրտի գաղտնի խորհուրդը, այն է` վրեժ առնել դավաճաններից և յուր հորից, իսկ Աստղիկը առանց մի բառ անգամ արտասանելու հետևեց նրան:\n\nԱշոտ Երկաթը թեև հակառակ էր նրանց կռվի դաշտ իջնելուն, բայց զիջանելով Հեղինեի թախանձանքներին, թույլ տվեց հետևելու իրեն:\n\n— Բավական է ինչքան լաց եղանք, սիրելի՛ Աստղիկ, այժմ հարկավոր է մի փոքր հանգստանալ,— ընդհատեց Հեղինեն:\n\n— Ես չեմ կարողանում քնել, իշխանուհի՛, ուզում եմ աչքս խուփ անել, բայց քունը մոտ չի գալիս: \nԴու քնիր, իսկ ես պահպանություն կանեմ քեզ, կնայեմ քո սիրուն դեմքին և կհիանամ, այդ ինձ արդեն բավական է:\n\n— Եթե այդպես է, ես էլ չեմ քնի: \nՎաղուց է, որ իմ քունն էլ կտրվել է: \nՆստիր ուրեմն և միասին լուսացնենք, թող պահապանները պահպանություն անեն մինչև առավոտ:\n\n— Բայց նրանք կարծես բոլորը քնած լինեն, իշխանուհի՛, ո՛չ մի տեղ խարույկ չի վառվում, ո՛չ մի տեղից պահապանի քայլերի ձայն չի լսվում:\n\n— Անձրևն է խանգարում, նրանք երևի մի տեղ կուչ են եկել և լուրջ հսկում են: \nԹշնամին չի համարձակվի այս մեջ գիշերին անհանգստացնել մեզ:\n\n— Իսկ եթե նա այս րոպեիս հարձակվի՞, — հարցրեց Աստղիկը և բռնեց իր սիրտը, կարծես թե նրան ասելիս լինեին, թե ահա ուր որ է կլսվի նրանց գոռ ձայնը, և կսկսվի կոտորածը:\n\n— Կհարձակվեն` մենք էլ կջարդենք նրանց: \nԻ՞նչ օգուտ կտանեն այս ահեղ բանակից: \nՄինչև մեզ հասնելը երեք զորավոր գունդ կա առաջները:\n\n— Հա՛, բայց արաբական գունդը կարող է դավաճանել մեզ:\n\n— Հոգ չէ: \nԱպրի Աշոտ Երկաթը, նա միայն յուր գնդով բավական է թշնամիներին, բացի դրանից, վաղը առավոտ այստեղ կլինին հայր Մարտիրոսը և Գևորգ իշխանը իրենց գնդերով:\n\n— Ո՞ւր է Գևորգ իշխանը...\nԽոսքը կիսատ մնաց Աստղիկի բերանում, երբ նրա ականջին հասան ձիերի և մարդոց ոտքերի ձայներ:\n\n— Իշխանուհի՛, սմբակների դոփյուն եմ լսում, չլինի՞ թշնամին է գալիս:\n\nԵրկուսն էլ սկսեցին ականջ դնել: \nՀիրավի լսվում էր ձիերի զգույշ դոփյուններ և այդ ձայները քանի գնում ավելի և ավելի պարզ էին լսվում:\n\n— Թշնամին է, — կանչեց Հեղինեն և, վեր թռչելով տեղից, Վահանն ու սուրը ձեռքն առավ: \nՆույնը արավ և Աստղիկը:\n\n— Իսկ ո՞ւր են մեր պահապանները, մի՞թե ամենքը քնած են, պետք է աղմուկ ձգել բանակում, — ասաց Հեղինեն: \nԵվ նրանք գուրս գնացին վրանից:\n\n— Ի զե՜ն, ի զե՛ն, — կանչեց Հեղինեն և զարթեցրեց պահապաններին, որոնք մի ակնթարթում վեր թռան տեղերից:\n\n— Թմբուկը զարկիր, — հրամայեց Հեղինեն, — թշնամին մոտ է, հարկավոր է զարթեցնել բանակը:\n\nՀեղինեն և Աստղիկը նորից ականջ դրին և սարսափով նկատեցին, որ դոփյունները երկու կողմից էին լսվում: \nՆրանք հասկացան, որ արդեն պաշարված են թշնամիներով:\n\n— Համբուրվենք, — շշնջաց Հեղինեն և նրանք դեռ չէին վերջացրել համբույրը, երբ իրենց բանակի զանազան կողմերից լսվեցան թմբուկների ահեղ ձայներ: \nՆրանք զենքի էին հրավիրում քնած զինվորներին:\n\nՀեղինեն և Աստղիկը թռան իրենց նժույգների վրա, և նրանց գունդը արդեն պատրաստ էր կռիվ սկսելու, երբ բանակի ամեն կողմից լսվեցան թշնամու սոսկալի գոռում-գոչյունը և ապա սրերի ու վահանների չխկչխկոցը, իսկ քիչ հետո` վայնասունի ու հառաչանքի ձայները:\n\nԺԴ\nԳիշերային մթության մեջ սկսվել էր կոտորածը…\nԱշոտ Երկաթի գնդերը, քնից նոր զարթնած, շփոթված փախուստի էին դիմում, բայց ամեն կողմից մահն անխուսափելի էր: \nԹշնամին կոտորում էր առաջից, կոտորում էր ետևից և այդ բավական չէր, արաբական գունդն էլ մյուս կողմից էր կոտորում նրանց: \nՆրանք նմանվում էին ծուղակի մեջ բռնված գազանին, որը անօգուտ ծեծում է վանդակի ամեն կողմը, բայց ամեն տեղ երկաթե ձողերի հանդիպելով, բարկությունից ուզում է խորտակել, կրծել յուր առաջ եղած արգելքները, բայց ինքը ուժասպառ լինելով` արյունաթաթախ ընկնում է ցած:\n\nԱշոտ Երկաթը մի ակնթարթում ամեն բան հասկացավ: \nՆա զգաց յուր անփութության սխալը, բայց ուշ էր, ժամանակը չէր երկար մտածելու, հարկավոր էր յուր և յուր գնդի կյանքը էժան չծախել, ու նա նժույգ հեծնելով, հարձակվեց թշնամիների վրա: \nՍոսկալի էր կոտորածը: \nԳազան էին կտրել Աշոտ սպարապետի գնդերը, գազան էին կտրել նաև Աշոտ Երկաթի զինվորները: \nՁիեր ու մարդիկ, կենդանին ու մեռածը իրար էին խառնվել և կազմել մի տեսակ անբացատրելի քաոս, որի միջից լսվում էին միայն դժոխային ձայներ և սիրտ կտրատող հառաչանքներ: \nՆրանք նիզակներով ծակում էին իրար, երկու կողմից էլ վայր ընկնում ձիերից և ապա մի ակնթարթում ոտքի կանգնելով, սրերը մերկացնում և հարձակվում իրար վրա: \nՆրանց սրերը փշրվում էին, և նրանք կատաղաբար իրար էին գրկում, մեկը մյուսին գլորում և ատամներով խածելով իրար, արյունը ծծում, մինչև որ երկուսն էլ ուժասպառ լինելով, բայց դեռ իրար ամուր գրկած, շունչները փչում...\nԿռվում էր Աշոտ Երկաթը, բայց նրա հոգին հետզհետե վհատվում էր: \nՆա տեսնում էր ինչպես անխնա կոտորվում են յուր զինվորները, իսկ մի մեծ մասը ճղելով թշնամու գնդերը փախուստ է տալիս:\n\nԱնգիտակցորեն ինքն էլ դեպի այն կողմն է գնում և հանկարծ նկատում է Հեղինեին, որ մի խումբ թշնամիներով շրջապատված հերոսաբար պաշտպանվում է: \nՕրիորդի ձեռքերը հազիվ են շարժվում, մի քանի րոպե էլ և նա կընկնի նրանց ձեռքը: \nԵվ ահա Աշոտ Երկաթը գրոհ է տալիս ու մտնում թշնամիների մեջ: \nՀեղինեն նկատում է այդ:\n\n— Հեռո՛ւ, թագավո՛ր, հեռու կաց դավաճաններից, որոնք քո արյանն են կարոտ:\n\n— Որսը յուր ոտքով է գալիս, այդ լավ է, — կանչում է մի ձայն և նիզակը շեշտակի դեպի Աշոտ Երկաթի կուրծքն ուղղում: \nՀեղինեն սարսափով նկատում է և սրի հարվածով այդ նիզակը երկու կես անում:\n\n— Փախի՛ր, Հեղինե՛, փախի՛ր, իսկ ինձ թող սրա հետ հաշիվս վերջացնելու, — ասում է Աշոտ Երկաթը և վրա վազում յուր ախոյանին: \nՆրանց սրերը մխվում են իրար, նրանք ետ-ետ են գնում և դարձյալ հարձակվում:\n\n— Պիտի մեռնես իմ ձեռքից, Շահնշա՛հ, — ասում է դառն ժպիտով Երկաթի ախոյանը և մերկացրած սրով կրկին հարձակվում, բայց նրա հարվածը դիպչում է Աշոտ Երկաթի վահանին և կայծեր միայն արձակում:\n\n— Շատ մի՛ շտապիր, Աշո՛տ սպարապետ, շատ մի պարծենա քո հաղթությամբ,— ասում է Աշոտ Երկաթը և յուր ահագին սուրը վրա բերելով ուզում է ջախջախել հակառակորդի գլուխը: \nԲայց հարվածը դիպչում է նրա ձիուն, որը վայր գլորվելով, վայր է ձգում նաև Աշոտ սպարապետին:\n\n— Անպիտա՛ն Երկաթ, — մրմնջում է Աշոտ սպարապետը և ուզում է նոր ձի հեծնել:\n\nԱյդ ժամանակ Աշոտ Երկաթը տեսնում է յուր խմբի նվազելը և քայլ առ քայլ դեպի ետ է նահանջում:\n\nԵտ էին նահանջում Հեղինեն ու Աստղիկը, երբ նիզակի սուր ծայրը ցցվեցավ ուղղակի Աստղիկի սրտի մեջ: \nՆրա աչքերում կարծես կայծակներ փայլեցին ու նա թեքվելով, անխոս, ձիուց ցած գլորվեց: \nՄահը վայրկենական էր:\n\nՀեղինեն մի ճիչ արձակեց, ուզեցավ բռնել նրան, բայց արաբական գնդից մի քանի զինվորներ շրջապատեցին իրեն: \nԻնչպես երևում է, նրանց հրամայված չէր սպանել Արծրունյաց օրիորդին, որովհետև ուզում էին կենդանի բռնել նրան:\n\nՎրեժխնդրության սոսկալի բոցով լցվեցին Հեղինեի աչքերը, և նա զգաց, որ այլևս իրեն փրկություն չկա, որ ինքը պիտի ընկնի թշնամու ձեռքը, ուստի լավ համարեց կենդանի նրանց ձեռքը չընկնել և յուր արյունաթաթախ սուրը վրա բերելով ջախջախեց իրեն մոտեցող զինվորի գլուխը: \nՆա ընկավ, բայց նրա տեղը ուրիշները բուսան, այդ ժամանակ նա զգաց, որ մեկը յուր ուսին մտրակով խփեց, մի վայրկյան սոսկալի ցավ զգաց և ապա ամեն բան մոռացավ: \nՆա մտրակեց ձիուն: \nՁին ահագին թռիչք արավ, յուր ոտքերի տակ կոխկրտեց մի քանի մարդու և ապա սլացավ մթության մեջ, տանելով յուր հետ Հեղինեին, որը ամուր կպել էր ձիու թամբին և ինքն էլ չէր հասկանում թե ուր է գնում... \nՁին թռչում էր առաջ` ոչ մի արգելքի վրա ուշք չդարձնելով, երբ նրա ոտքը քարին դիպավ և նա յուր երկու ոտքի վրա չոքելով, վայր գլորեց Հեղիներն: \nՀեղինեն ցավից սոսկալի հառաչանք արձակեց և ձեռքը դեպի ուսը տարավ, ուսը կտրված էր սրով, և այնտեղից հոսում էր տաք արյունը:\n\n— Ինչպե՞ս վերջացավ կռիվը, — մտածեց նա և առանց ուշք դարձնելու վերքից հոսող արյանը` պառկեց թաց խոտին և աչքերը դարձրեց դեպի անողորմ, մոխրագույն երկինքը: \n— Ա՜խ, մերոնք ամենքը կոտորվեցան, ամենքը մեռան,— շարունակեց նա, — իսկ ին՞չ եղավ Աշոտ Երկաթը... \nԱ՛խ, հայր, դավաճան և ստոր արարած... \nԲայց ինչքա՛ն անուշ է այստեղ, կարծես շուրջս մանուշակներ լինին դուրս եկած, ես չեմ ուզում ուրիշ տեղ ընտրել, այստեղ շատ լավ է, հանգիստ, խաղաղ... թողե՛ք ինձ, — ասաց նա և ուժ արավ աչքերը փակելու, այնինչ նրա աչքերը բաց էին և անշարժ հայացքով դիտում էին երկինքը, կարծես ուզում էին թափանցել երկնքի գաղտնիքի մեջ:\n\nՀեռվից լսվում էին ձիերի դոփյուններ, մարդկանց ոտքերի ձայներ, որոնք շտապ-շատպ հեռանում էին: \nՆրանք կարծես հալածված մի ինչ-որ աներևույթ զորությունից, փախուստ էին տալիս, առանց նկատելու Հեղինեին, որ ընկած էր մի փոսի մեջ, իսկ մի քանի քայլ հեռու` նրա ձին, որը նույնպես կյանքի ու մահվան կռվի մեջ էր:\n\nՀեղինեն հետզհետե նվաղում էր. արյունը դեռ բխում էր նրա վիրավոր ուսից:\n\n— Է՜յ, նաժիշտնե՛ր, հագցրե՛ք ինձ ամենաքնքուշ կերպասներ, հյուսեցեք մազերս և օծեցեք անուշահոտ ջրերով, ես պիտի կաքավեմ իմ սիրելի պարը, այդ շատ է դուր գալիս հորս, և ես ուզում եմ նրա սիրտը շահել, նա առանց այն էլ վրդովված է... \nԲայց չէ՛, ես չեմ կարող, սիրտս հանգիստ չէ, հայտնեցեք հորս, որ ես այսօր հիվանդ եմ, չեմ կարող պարել: \nԴուք երգեցեք, նվագեցեք բարձր ու բարձր... \nԲայց չէ, սպասեցե՛ք, շատ բարձր պետք չէ, մի՞թե չեք խղճում ինձ, ականջներս ծակվում են... \nԱյս ո՞ւր են գնում, ինձ տանում են, ես բարձրանում եմ վեր, շուտով կգլորվեմ ցած…\tՀեռո՛ւ ինձանից, հեռո՛ւ... \nՀա՛, դավաճան է հայրս, ես չեմ ուզում նրա դուստրը լինել, նա յուր փառքի համար ոտնատակ է տալիս ամեն սրբություն, բայց ես չեմ անի... \nԶարմանալի բան, ես կարծես կրկին բարձրանում եմ, ինձ կարծես տանում են վեր, ա՜խ, դեպի ո՞ւր... \nԵս վախենում եմ, վայր կընկնեմ...\nԵվ Հեղինեն երևակայում էր իրեն անհուն բարձրությունից ցած գլորվելիս: \nՆա կծկվեց և ապա սկսեց թաց խոտերը պոկել և հողը ճանկռտել: \nՁախ ձեռքը չէր շարժվում, նա արդեն ուժից ընկած էր` ձախ ուսը վիրավորված լինելու պատճառով:\n\nԱնցավ մի փոքր ժամանակ: \nՉորս կողմը տիրում էր արդեն խոր լռություն — ո՛չ մի ձայն, ո՛չ մի շշուկ այլևս չէր խանգարում լռությունը, երբ հեռվից լսվեցին ձիերի դոփյունների ձայներ:\n\nՀեղինեն ուզեց գլուխը բարձրացնել և նայել այն կողմը, բայց ուժերը չներեցին, և նա կես թմրած, կես զգաստացած յուր լսելիքը սրեց: \nՁայները մոտեցան և իսկույն հեռացան նրանից: \nՀեղինեն զգաց, որ հեծյալ մարդիկ են անցնում յուր մոտով, բայց թե ի՞նչ մարդիկ են և ինչու՞ այդպես շուտ են անցնում, չկարողացավ հասկանար նա կրկին սկսեց զառանցել:\n\n— Զարմանալի բան, երկինքը հետզհետե սկսում է ցածրանալ, ես նրան ձեռքով կհասնեմ, ահա լուսինը, ինչքա՛ն նա մեծ և ահավոր է երևում, իսկ աստղե՛րը... տեսեք, ինչպես վազում են, փախչում երկնքից, կարծես մեկը հալածելիս լինի նրանց... \nՎա՛յ, ես այս տեսակ բան չեմ տեսել, մեր Վասպուրականում այդ տեսակ բաներ չեն պատահում: \nԱյստեղ գետինն էլ է շարժվում, տե՛ս, ինչպես օրորում է նա ինձ... \nԷ՛հ, ավելի լավ է ուշադրություն չդարձնեմ, ես վախենում եմ այդ տեսակ բաներից: \nԵս կփակեմ աչքերս, ավելի լավ է քնեմ, քունը ինձ կխաղաղեցնի... — Եվ նա երևակայելով, թե քնում է, ճիգ էր անում աչքերը փակելու, բայց նրանք կրկին բաց էին լայն, ապուշ կտրած, որոնց առաջ, երկնքում, սողում էին ամպերը…\n— Ինչքա՛ն հանգիստ է այսպես, ինչպե՜ս հանգիստ են նյարդերս, ես խաղա՛ղ եմ, անվրդո՛վ, հանգի՛ստ:\n\nՈւ քաղցր նիրհը պատում էր նրան և յուր քնքուշ թևերով տանում հեռու՜, հեռու՜, ո՞վ գիտե ո՞ր աշխարհը, դյութական ո՞ր երկիրը…\nԺԵ\nԿամաց-կամաց արշալույսը բացվում էր…\nԵրկնքից արագապես խույս էին տալիս մոխրագույն ամպերը և կորչում անհուն եթերի մեջ... \nԲացվում էր արշալույսը, սկսվում պայծառ առավոտը:\n\nԲայց տխուր, սոսկալի էր այդ առավոտը Աշոտ Երկաթի համար: \nՆրա գնդերը սարսափահար փախչում էին որպես աներևույթ թշնամուց հալածված, խումբ-խումբ, հատ-հատ, ոմանք` ձիով, իսկ ոմանք` ոտքով: \nԻշխանավորը զինվորին չէր ճանաչում, իսկ զինվորը` իշխանավորին, ամեն մեկը յուր հոգսի մեջ էր, ամեն մեկը աշխատում էր շուտով խույս տալ Դվինի շրջակայքից և կորչել հեռու՜, հեռու՛...\nԵվ սարսափահար մարդկանց այդ խումբը ուղղվում էր դեպի Երազգավորս ոչ թե ուղիղ ճանապարհով, այլ լեռների, ձորերի և մացառների միջով: \nԽելագարների նման նրանք վազում էին առաջ, առանց նկատելու, որ թշնամին այլևս իրենց չի հալածում, որ նրանք բավականացել էին իրենց գնդերը խորտակելով, և այնտեղ, ուր առաջ ծածանում էին Աշոտ Երկաթի և Արծրունյանց սևանիշ դրոշները, այժմ տնկված էին Աշոտ Բռնավորի և Գագիկ Արծրունու դրոշակները: \nԷլ չկային Աշոտ Երկաթի հաղթական գնդերը, նրանք ցաք ու ցրիվ էին եղել, իսկ ոմանք անշունչ փռված էին պատերազմի դաշտում:\n\nՓախստական մի խմբի ճանապարհին պատահեց մի ուրիշ փոքրիկ խումբ: \nՓախստականները ուզում էին իրենց կիսաշունչ ձիերի գլուխները ետ դարձնել և փախչել այդ խմբից, որոնց թշնամու տեղ ընդունեցին, երբ մի խրոխտ ձայն կանգնեցրեց նրանց:\n\n— Սպասեցե՛ք, դեպի ո՞ւր եք այդպես խելագարների նման վազում,— կանչեց ձայնը:\n\nՓախստական խումբը մեխվածի նման կանգ առավ և գլխարկները վերցրեց:\n\n— Ի՞նչ է պատահել, — կանչեց խեղդված ձայնով նոր խմբի մեջ գտնվող հոգևորականը, որ Մարտիրոս վանահայրն էր: \nՆրա աչքերում երևում էին հուսահատության արցունքներ: \nՆա ամեն բան հասկացել էր:\n\n— Հա՛յր սուրբ, մենք կորանք:\n\n— Բոլո՞րդ...\n— Ամենքս ոչնչացանք: \nԴավաճանությունը մեզ բոլորիս ոչնչացրեց:\n\n— Իսկ Աշոտ Երկա՞թը..\n— Նա էլ փախուստ տվեց: \nԱ՛խ, եթե Յուսուֆի գունդը չդավաճաներ, նրանք կրկին ոչինչ չէին կարող անել, թեև քնած ժամանակներս հարձակվեցան:\n\n— Իսկ կոտորածը շա՞տ է:\n\n— Խիստ շատ, հա՛յր սուրբ, թիվ ու համար չկա:\n\n— Իսկ Արծրունյաց օրիորդը ի՞նչ եղավ:\n\n— Ես տեսա նրան կռվի խիստ ժամանակ, երբ նա կռվում էր թշնամիների հետ. իսկ այնուհետև թե ի՞նչ եղավ` չգիտեմ: \nԿռիվը այնքան սոսկալի էր, որ մերոնց նրանցից ջոկել անհնար էր: \nԴա մի կատարյալ դժոխք էր, ուր մորթվում էին հարյուրավոր մարդիկ:\n\nՄարտիրոս վանահայրը լուռ կացավ, նրա դեմքին մի այնպիսի մռայլ պատեց, որ նայողը կսարսափեր: \nՓախստական խումբը նկատելով, որ հայր սուրբը այլևս ոչինչ չի խոսում, գլուխ տվեց Մարտիրոս հորը և կրկին սլացավ առաջ: \nՄարտիրոս հայրը մի փոքր կանգ առավ, մի խոր հոգոց քաշեց և ապա, դառնալով յուր խմբին, ասաց.\n— Տղե՛րք, մենք պիտի գտնենք Արծրունյաց օրիորդին, կենդանի թե մեռած նա մեր ձեռքը պիտի հասնի պետք չէ օրիորդին թողնել թշնամիների ձեռքում կամ նրա դիակը` գիշակեր թռչուններին: \nՇտապենք առաջ, պատերազմի դաշտը հեռու չէ մեզանից:\n\nԵվ կտրիճների այդ խումբը սլացավ առաջ դեպի կռվի դաշտը: \nՇատ ժամանակ չանցավ, և Մարտիրոս հոր առաջ բացվեցավ այդ դաշտը, ուր դեռ փռված էին դիակների կույտեր:\n\nՆրանք իջան ձիերից և նրանցից մի քանիսը զգույշ առաջ անցան:\n\nՍոսկալի և սրտաճմլիկ տեսարան էր ներկայացնում այդ դաշտը, ուր հայը հայի կյանքն էր խավարեցրել:\n\nԴիակներից մի քանիսը փռված էին երեսներով դեպի գետին, դեպի մայր հողը, իսկ մի քանիսը մեջքի վրա պառկած լինելով իրենց անշարժ, բայց սարսափով լցված հայացքը դարձրել էին դեպի վեր, դեպի կապույտ եթերը, ուր ջինջ երկնակամարի վրա լողում էին թափանցիկ, սպիտակ ամպեր... \nԱմպերը թռչում հեռանում էին, նրանց տեղ բացվում էր կապույտ եթերը, բայց սառած, ապուշ կտրած հայացքները կրկին նայում էին վեր... \nԻ՞նչ էին ուզում նրանք վերևից, ինչու՞ նրանք միշտ վեր էին նայում, առանց իրենց դեմքի մկանունքները շարժելու, մինչև անգամ այն ժամանակ, երբ հենց իրենց գլխի վրա պտտվում էին ագռավները և ապա, դրանց սառած հայացքի վրա սուր, թափանցող հայացք ձգելով, արձակում էին իրենց ուրախաձայն կռնչյունները և սլանում ցած: \nՄի րոպե էլ և այդ դիակների լայն բացված աչքերի տեղ երևում էին խոր, փոս ընկած ակնակապիճները...\nՄիայն տեղ-տեղ, մացառների և թփերի տակ ընկածների մեջ շարժողություն կար, բայց շատ թույլ և հուսահատական: \nՆրանցից մի քանիսը ճանկռտում էին հողը, պոկոտում կանաչ խոտերը, մի վերջին ցնցում անում և մնում անշարժ:\n\nՄարտիրոս հոր խմբից մի քանի մարդ փորսող տալով անցնում էին մի դիակից մյուսը, քննում նրանց դեմքերը և ապա, գլուխները շարժելով, առաջ գնում:\n\nՆրանց աշխատանքը ապարդյուն էր անցնում գտնելու Հեղինեի և Աստղիկի դիակները, այնինչ շատ առաջ գնալ չէին կարողանում, քանի որ այնտեղ, ուր առաջ կանգ էր առել Աշոտ Երկաթի գունդը, այժմ ծածանվում էր Արծրունյաց Գագիկի դրոշակը: \nՄի անզգույշ քայլ, և նրանք կնկատվեին, և այն ժամանակ նրանց փրկություն չկար:\n\n— Նրանց դիակները ոչ մի տեղ չկա, իսկ մենք համարյա մոտեցել ենք Գագիկ Արծրունու բանակին, — շշնջաց մի զինվոր մյուսին:\n\n— Չկա, պետք է ետ դառնալ և մտնել ձորը, թե չէ…\n— Սս՛…չե՞ս լսում, որ մեկը դեպի մեզ է գալիս, պետք է մեռած ձևանալ, թե չէ էլ վեր չենք կենա:\n\nՆրանք լռեցին և երկուսն էլ դիակների նման տարածվեցին:\n\nԱյդ ժամանակ, հիրավի, նրանք նկատեցին մի մարդ, որ դանդաղ քայլերով անցնում էր վիրավորների արանքով և տխուր հայացքով չորս կողմը դիտում: \nԿարծես նա էլ պտրում էր մեկի: \nՄարտիրոս հոր զինվորները նայեցին նրա դեմքին և սարսռեցան: \nԱյդ մարդը, որ կանգ առավ հենց իրենց գլխին, ինքը Գագիկ Արծրունին էր:\n\n\n\n\n\n\n— Ինչքա՜ն կոտորած, — շշնջաց նա, — ամեն կողմը դիաթավալ ընկած են զոհերը, իսկ նա չկա ու չկա: \nՀայը հային կոտորեց, հայը հայ ընտանիքի կորստյան պատճառ եղավ, ինչո՞ւ համար` փառքի, այն փառքի, որի ետևից ամենքս ենք վազում: \nԲայց ես արդեն, այս իսկ վայրկյանից, զզվեցի այդ փառքից, էլ չեմ ուզում ես գահ, տվեք միայն իմ դստերը` Հեղինեին... \nԱտե՛լի Աշոտ, դարձրու աղջկաս, դարձրու, թե չէ երկնքին վկա եմ կանչում, որ աշխարհիս թույնը քեզ վրա կթափեմ: \nԱյս կռվում հաղթվեցիր դո՛ւ, բայց կրկին տարար իմ սիրտը, իմ հոգին...\nԳագիկ Արծրունին լռեց, յուր պղտոր հայացքը շուրջը դարձրեց և ապա դանդաղ կրկին ետ դարձավ:\n\nԳագիկ Արծրունու հեռանալուց հետո զինվորները ազատ շունչ քաշեցին:\n\n— Պետք է ետ դառնալ, լավ էր, որ մեզ չնկատեց. թշվառականը չի իմանում, որ մենք էլ իր աղջկան ենք փնտրում:\n\n— Լավ բան իմացանք, դրա խոսքերից երևում է, որ նա գիտի բռնված: \nՈւրեմն Հեղինեն և Աստղիկը կամ սպանված պիտի լինեն, կամ փախուստ տված: \nԵթե սպանված են, դիակները պիտի գտնենք, իսկ եթե չէ` հո ավելի լավ, վաղ թե ուշ նրանք կերևան:\n\n— Գնանք դեպի ցած, այնտեղ էլ տեսնենք և ապա վերադառնանք մեր խմբի մոտ:\n\n— Ճիշտ է, ցած պիտի գնալ, ես նկատում եմ, որ բանակի մոտերքը արդեն դիակները հավաքում են, չե՞ս տեսնում ինչ ահագին կույտեր են կազմել, — ասաց մեկը` բարձրացնելով գլուխը:\n\n— Ճիշտ որ, նրանք շուտով մեզ էլ կհասնեն:\n\nՆրանք շտապ թեքվեցան մի կողմ և հանկարծ կանգ առան:\n\n— Գտանք, — կանչեցին երկուսը միասին և վրա վազեցին դեպի մի դիակ, որի կրծքից դուրս բխած արյունը լճացել էր շուրջը և թանձրացել:\n\nՆրանք բարձրացրին դիակի գլուխը, և խորին կսկիծը անցավ երկու զինվորների սրտով:\n\n— Սա Աստղիկի դիակն է, — ասաց մեկը:\n\n— Խե՛ղճ, ինչքա՛ն սիրուն է, դեմքի քնքուշ գծագրությունը մեռած ժամանակ էլ է պահել:\n\n— Բարձրացրու դիակը, պետք է տանել սրան, Մարտիրոս հոր հրամանը այդպես է: \nԱյստեղ կարելի է ծունկ չոքած գնալ, մեզ չեն նկատի, վնաս չկա, թող մի փոքր մեր ծնկները քարերին քսվեն:\n\nՆրանք առաջ անցան տանելով իրենց բեռը, երբ նրանց առաջը մի փոս բացվեցավ, իսկ փոսի մոտ` ձիու անշունչ դիակ:\n\n— Սպասի՛ր, ցած դիր, այս ձին ես ճանաչում եմ, Հեղինեի ձին է, — ասաց մեկը և իսկույն ցած թռավ վիհի մեջ, բայց այնտեղ, բացի ձիու դիակից, ոչինչ չնկատեց:\n\n— Է՛հ... կամ Հեղինեի դիակը տարել են, կամ նա այստեղ մոտերքումն է, ինչպես երևում է, հենց այստեղ էլ ընկել է:\n\n— Ահա արյան հետքեր խոտերի վրա, պետք է հետևել արյանը, գուցե գտնվի:\n\nՆրանք թողեցին Աստղիկի դիակը և մի քանի քայլ առաջ գնացին, երբ մի ահագին քարի տակ երևացավ Հեղինեի դժգույն, մեռելային դեմքը: \nՆրա սաղավարտը ընկած էր մի կողմ, իսկ ալիքանման մազերը թաթախվել էին արյան մեջ:\n\n— Աստվա՛ծ իմ, կենդանի է, — ասաց զինվորներից մեկը և ձեռքը դրեց նրա սրտին: \nՍիրտը բաբախում էր թույլ, աննշան: \nԿյանքի վերջին թելն էր մնացել նրա մեջ:\n\nՀեռու չէր Մարտիրոս հայրը և մնացած խումբը: \nՇուտով Հեղինեի կիսաշունչ մարմինը և Աստղիկի դիակը տեղափոխեցին այնտեղ, ուր Մարտիրոս հայրը կարճ աղոթք մրմնջաց: \nՀեղինեի վերքը յուր ձեռքով կապեց, և ապա, պատգարակ շինելով, Հեղինեին վրան դրին և Աստղիկի դիակն էլ հետները վերցնելով ետ քաշվեցան դիակների դաշտից:\n\nԵրբ հասան մոտակա վանքը, Աստղիկի մարմինը հողին հանձնեցին, ուր սգալից թաղման կարգը Մարտիրոս հայրը կատարեց, իսկ զինյալ խումբը իրենց նիզակները ցած իջեցրին ի պատիվ Աստղիկի: \nԵրբ նրա մարմինը կլանեց սև հողը, մի քար դրին նրա գերեզմանի վրա, իսկ իրենք շուտով հեռացան` տանելով իրենց հետ կիսամեռ Հեղինեին…\nԺԶ\nԱշոտ Երկաթը, մի փոքրիկ խմբով ետ քաշվելով պատերազմի դաշտից, կանգ էր առել մի լեռան լանջին, որպեսզի մի փոքր դադար տա հոգնած ձիերին և ապա կրկին ճանապարհը շարունակի: \nՁիերը արածում էին կանաչ, սիզավետ խոտերի մեջ, իսկ ինքը թիկն տված մի հաղթանդամ կաղնու բնին, լուռ նայում էր յուր առաջ վառվող խարույկին, որի թույլ ճառագայթները լուսավորում էին նրա դժգույն, մեռելային դեմքը:\n\nՄոտ քսան թիկնապահ զինվորներ էլ մի փոքր հեռու նույնպես կրակ էին վառել և շտապով մի գառն էին խորովում և իրենց թագավորի համար ընթրիք պատրաստում: \nԲայց Աշոտ Երկաթը չէր էլ տեսնում, թե ի՞նչ է կատարվում շուրջը և թէ ու՞ր է գտնվում ինքը. նա յուր պղտոր հայացքը դարձրել էր դեպի այն կողմը, ուր տարածվում էր Դվին քաղաքը և ուր ընկան յուր գնդերը: \nԱյնտեղ` հեռու, խորին մթության մեջ, երևում էին կրակե թույլ ցոլմունքներ, որոնք հայոց թագավորի սրտում թողնում էին խորին, անբուժելի կսկիծներ: \nԴեռ մի քանի ժամ առաջ ինքն էր այդ խարույկների մոտ հաղթական կերպով նստած և յուր անպարտելի դրոշակն էր ծածանվում, իսկ այժմ ովքե՞ր էին այնտեղ կրակ վառել և ո՞ւմ դրոշակն էր ծածանվում — յուր թշնամիներինը, դավաճան հայ գնդերինը, որոնց վրա մտածելիս սարսռում էր Աշոտ Երկաթը և բարկության ալիքները անցնում էին նրա դեմքի վրայով: \nՕ՛... ի՛նչ ամոթալի դրություն, խայտառակ վիճակ: \nԵվ քանի միտն էր բերում յուրայնոց կոտորածը, այնքան նրա սիրտը ճնշվում էր և խորին կսկծից արտասուքները պատրաստ էին դուրս ժայթքելու աչքերից:\n\nՈւ նա երկար ժամանակ անթարթ, ապուշ կտրած աչքերով նայում էր դեպի Դվին և ավելի ու ավելի հուզվում: \nԿամաց-կամաց մոռանում էր յուր ներկա դրությունը և մի տեսակ անհասկանալի դրության մեջ ընկնում հին-հին, անցած գնացած մտքերը նորից պաշարում էին նրան և հոգնեցնում նրա` առանց այն էլ հոգնած ուղեղը, և նա ընկնում էր մտքերի այն տեսակ քաոսի մեջ, որոնք ոչ մի բանի վրա կանգ չէին առնում, բայց մի տեսակ շվարման մեջ էին ձգում իրեն:\n\nՆրա մտքով անցավ նաև հայրը. հիշեց յուր մանկությունը, հիշեց հոր` Սմբատ արքայի խանդաղատանքը և ուզեցավ փղձկալ, լալ երեխայի նման, որպեսզի ամոքի յուր վշտերը, թեթևանա կսկիծը, բայց այդ իսկ րոպեին մտաբերեց հոր նահատակությունը, երկնքից իջնող լույսը և նրա աղերսող ու դալկացած աչքերը:\n\n— Հա՛յր, օգնիր որդուդ, դուրս բեր ինձ այս անելանելի դրությունից և խորհուրդ տուր ինձ,— մրմնջաց Աշոտ Երկաթը և թախիծով լի աչքերը դարձրեց դեպի երկինք, որտեղից իջել էր լույսը և հոր ստվերը:\n\nԶարմանալի բան... գորշ, մթին ամպերի մեջ, այդ իսկ րոպեին, երևաց մի թույլ լուսավորություն, որը ցնցեց Աշոտ Երկաթի ուղեղը, և նրա սիրտը սկսեց արագ-արագ տրոփել, կարծես թե նա ուզում էր դուրս թռչել այն նեղ կապանքներից, ուր նա չէր կարողանում ազատ ու հանգիստ տրոփել...\nԱշոտ Երկաթը խելագարի նման ամպի այդ թույլ լույսին էր նայում և սպասում նրան` յուր հորը: \nՆա կարոտ էր Սմբատ արքայի խրախուսանքին, և նա սպասեցնել չէր տալիս: \nԱշոտ Երկաթը տեսնում էր, թե ինչպես այդ թույլ լույսը կամաց-կամաց իջնում էր ցած, թե ինչպես ամպերը քսվում էին մոտակա բլրի գագաթին և այնտեղ առաջացնում մի անորոշ բոց: \nԱնթարթ, անշարժ աչքերով Աշոտ Երկաթը նայում էր այդ բոցին, որ հետզհետե մոտենում էր իրեն և մարդկային կերպարանքի ձև ստանում...\nԱնցան մի քանի տանջալից րոպեներ, և Աշոտ Երկաթը տեսավ հորը յուր առաջ կանգնած, որը թախիծով լի աչքերը դարձրել էր դեպի իրեն: \nՆա զենք ու զրահի մեջ էր կորած, ճիշտ այնպես, ինչպես երևեցավ Դվինում. նույն անշարժ, աղերսող հայացքը, ինչպես առաջ...\n— Հա՛յր, գթա ինձ... — կանչեց Աշոտ Երկաթը և ձեռքերը տարածելով դեպի արքան, հեկեկաց երեխայի նման:\n\n— Քաջացի՛ր, որդյակ, թող հեռու փախչի քեզանից հուսահատությունը: \nԿյանքը փորձանքների ու տանջանքների մի բով է, որի միջով անցնում է մարդկությունը: \nԱռանց փորձանքի, առանց անհաջողությունների չկա կյանք և այդ փորձանքների ու տանջանքների վրա պիտի մարդս կանգնեցնի յուր անդորրությունը: \nՄի՛ երկնչիր, այն, ինչ որ ասելու եմ քեզ, թող չկոտրե քո երկաթե կամքը: \nԴու հալածեցիր արաբներին, դու առար նրանցից իմ վրեժը և ես հանգիստ եմ. բայց ցավում է սիրտս, որ Հայաստանը քարուքանդ է լինում նույնիսկ հայերի ձեռքով, որոնք նախանձից և փառասիրությունից կուրացած` չեն տեսնում իրենց լավը և աշխատելով քեզ ոչնչացնել, իրենց կորստյան ճանապարհն են հարթում... \nԱ՜խ, Աշոտ, զգուշացիր, ավելի վատթար փորձանքը մոտենում է քեզ: \nՔո կյանքի դեմ որոգայթներ են լարում և հարազատներդ պատրաստվում են շաղախել իրենց ձեռքերը քո արյան մեջ...\n— Օ՜հ, սոսկալի ոճրագործություն, — մռնչաց Աշոտ Երկաթը, — ասա, հա՛յր իմ, մի՞թե ես արժանի եմ դրան, մի՞թե ես վատ եմ և անարգ, որ հարազատներս էլ իմ դեմ են զինվում:\n\n— Ո՛չ, լսի՛ր ինձ: \nՔո ցանկությունը բարի է, հայր ես դու ժողովրդյան, բայց նենգավոր լեզուները թույն են պատրաստում քեզ համար: \nԶգուշացիր ամեն բանից, փոթորիկը մոտենում է քեզ... — ասաց Սմբատ արքան և երեսը շուռ տվեց, որ որդին չտեսնի յուր արտասուքները. ապա նա դանդաղ քայլերով սկսեց հեռանալ:\n\n— Բայց, հա՛յր, սպասիր մի փոքր էլ, — կանչեց Աշոտը և հուսահատությունից սկսեց մատները կոտրատել:\n\n— Ես ասացի ամեն բան, — կրկնեց ստվերը և հանկարծ հանգավ, չքացավ նա` թողնելով Աշոտ Երկաթին հուսահատ և բեկված սրտով:\n\nԱյդ միջոցին արևելյան հորիզոնը շառագունել էր, և լույսը կամաց-կամաց բացվում էր: \nԱշոտ Երկաթը վեր կացավ տեղից, նրա մարմինը կարծես ջարդված լիներ, իսկ գլխին կարծես մի ծանրություն լիներ դրած: \nՆա թոթափեց իրենից թմրությունը և նշան տվեց թիկնապահներին, որոնք մի ակնթարթում ձի նստեցին և սլացան առաջ:\n\nԱյդ դեպքից մի ամիս հետո Աշոտ Երկաթը նույն տեղով գնում էր դեպի Դվին` մի ահավոր գնդի գլուխ անցած, որպեսզի տակնուվրա անի Դվինը, բայց քաղաքի առաջ զիջանելով Հովհաննես կաթողիկոսի թախանձանքներին, թողեց Աշոտ սպարապետին և յուր զորքերով քաշվեց դեպի Ուտիք, ուր ապստամբել էր ուտիացվոց վրա կարգված Մովսեսը:\n\nՈւտիքում Աշոտ Երկաթը մեծ ջարդ տվեց ապստամբ Մովսեսին, ուր սպանվեց նաև Մովսեսը և ապա նրա տեղ կարգելով Ամրամ անունով մի ուժեղ մարդու, որ յուր ուժեղության համար Ցլիկ էր կոչվում, շտապեց վերադառնալ Շիրակ:\n\nԺԷ\nՉարաբաստիկ կոտորածից անցել էր մի քանի ամիս: \nԳևորգ Մարզպետունի իշխանը փոքրաթիվ թիկնապահներով դեպի Երազգավորս էր շտապում:\n\nԳիշեր էր: \nԼիալուսինը յուր խորհրդավոր աղոտ լուսավորությունը տարածել էր շուրջը և մի տեսակ ինքնամոռացության մեջ ձգել իշխանին: \nՆա գնում էր անհոգ, առանց երկյուղ կրելու թշնամիներից: \nԱյդ գիշեր Գևորգ իշխանը շատ տխուր էր, և զանազան մտքեր ալեկոծում էին նրա հոգին:\n\n— Է՜հ, ինչ որ լինի, ես պիտի բանամ սիրտս նրա առաջ և ամեն բան խոստովանեմ: \nՀամբերել այլևս անկարելի է, սրտիս բոցը քանի գնում սաստկանում է և գիշեր-ցերեկ այլևս հանգստություն չունեմ: \nՀեղինե՛, գոռոզ Գագիկի դուստր, քո մի խոսքից է կախված իմ կյանքը, նա այլևս պետք չէ ինձ, հրամայիր կրակը նետվել և Գևորգ Մարզպետունյաց իշխանը առանց վարանման կկատարե այդ, միայն թե իմանա, որ դու քաղցր աչքով ես նայում նրան, — ասաց Գևորգ իշխանը ինքն իրեն և հանկարծ մտրակեց ձիուն ու սլացավ առաջ:\n\nԿարծես մի ինչ-որ աներևույթ ուժ առաջ մղեց նրան, բայց իսկույն դանդաղեցրեց ձիու ընթացքը:\n\n— Իսկ Արծրունի Գագիկը մի՞թե կհամաձայնի ինձ նման թափառականի յուր աղջկա ձեռքը տալու:\n\nՆա թագավոր է Վասպուրականի, իսկ ես ի՞նչ եմ... մի աննշան իշխան, որը, աստանդական կյանք վարելով, ուզում է իրեն զոհել օրինական թագավորի համար: \nԳագիկ Արծրունին փառքի, շքեղության մեջ է և կրկին վազում է դրա ետևից, իսկ ինձ համար չկա փառք, չկա անդորրություն, և իմ թշվառ կյանքը պիտի վերջանա կռվի դաշտում, իսկ իմ մարմինը պիտի լափեն գիշակեր թռչունները…\tԽելացնոր եմ ես, որ ձգտում եմ այդ բանին: \nԻսկ եթե Հեղինեն սիրո՞ւմ է ինձ... \nՄի՞թե սրտերը հարցնում են բարձր և ցածր աստիճան: \nՄի՞թե սիրո համար էլ կա խտրություն... \nԵվ, վերջապես, մի՞թե Գագիկ Արծրունին կարող է արգելք լինել, քանի որ Հեղինեն ատում է հորը` նրա վատ և անարգ արարքների համար... \nՕ՛... եթե Հեղինեն սիրում է ինձ, այն ժամանակ ոչ մի արգելք չի կարող մեզ միմյանցից բաժանել, եթե անգամ անտակ վիհեր բացվեն մեր առաջ: \nՆրա սերն է ինձ պետք, նրա մի բառն է ինձ համար թանկագին, քան աշխարհիս փառքն ու գանձերը...\nՆրանք արդեն մտնում էին Երազգավորս քաղաքը, բայց Գևորգ իշխանը դեռ այդ չէր զգում:\n\n— Տե՛ր, ո՞ւր կհրամայես իջնել, մենք արդեն մտանք Երազգավորս, — ասաց թիկնապահներից մեկը` մոտենալով Գևորգին:\n\n— Ճիշտ որ, բայց շուտ հասանք, ուղղակի իջևանատանը պիտի իջնենք: \nԵս այս գիշեր ձեզ մոտ կանցկացնեմ և վաղը գործերս վերջանալուն պես կամ դեպի կորուստ կերթանք, կամ դեպի փրկություն, — պատասխանեց Գևորգ իշխանը:\n\nԹիկնապահը նրա վերջին միտքը չհասկացավ, բայց չհամարձակվեց հարցնել, միայն շատ զարմացավ, որ Գևորգ իշխանը, ըստ սովորականի, դեպի պալատ չէր շտապում, քանի որ պալատի դռները գիշեր-ցերեկ բաց էին յուր տիրոջ համար:\n\nՆրանք մտան իջևանատուն, և շտապով խոր քունը պատեց թիկնապահներին, այնինչ Գևորգ իշխանը քնել չկարողացավ:\n\nԵրբ բացվեց առավոտվա կենարար լույսը, նա սրտատրոփ դեպի պալատ դիմեց, ուր ապրում էր Հեղինեն:\n\nՀեղինեն, որին Մարտիրոս հայրը ազատել էր կռվի դաշտից, այժմ բոլորովին առողջ էր:\n\nՎաղորդյան արևի ճառագայթների տակ, նստած պալատի պարտեզի կանաչ խոտի վրա, նա ձեռքին մի գիրք ուներ, որ ագահությամբ կարդում էր, երբ ներս մտավ Գևորգ իշխանը և առանց նրա ընթերցմունքը խանգարելու կանգ առավ նրանից մի փոքր հեռու: \nԻ՞նչ հիանալի դիրք էր տվել օրիորդը իրեն: \nՆրա սևորակ, հրաշալի աչքերը հառած էին գրքի տողերին և այնտեղից ագահաբար քաղում էին մտքերը և յուր հոգվո մեջ սերմանում վեհ և աստվածային խոսքեր: \nԱյդ երևում էր նրա դեմքի յուրաքանչյուր արտահայտությունից, ուր այնպես պարզ արտացոլվում էր հոգվո յուրաքանչյուր ելևէջը: \nՆրա մազերը խառնիխուռն թափթփվել էին ուսերին, և նա նմանվում էր դյութական մի հավերժահարսի, որը կարող էր շարժել ամենաքարասիրտ մարդուն անգամ: \nՆա սուրբ գիրք էր կարդում և կուսական սիրտը զարդարում էր սրբազան իմաստներով: \nԱյդ րոպեին գոյություն չուներ նրա համար մարդկությունը յուր ստոր արարքներով, այլ նա ամբողջովին ամփոփված էր աստվածային բարձր և վսեմ գաղափարներով... \nՆայում էր Գևորգ իշխանը նրան, նայում և չէր կշտանում նրա աննման դեմքը դիտելով: \nՆա կարդում էր Հեղինեի հոգին նրա դեմքի նուրբ գծագրության վրա և ինքն էլ ընկնում էր մի տեսակ հափշտակության մեջ, որ տանում էր իրեն դեպի ինքնամոռացություն:\n\n— Օ՜հ, աննման հրեշտակ, անարատ հոգի, անբիծ էակ, — մրմնջում էր Գևորգ իշխանը և լուռ դիտում նրան:\n\nՀանկարծ օրիորդը դադարեցրեց ընթերցումը և խոր, խոհուն աչքերով նայեց Գևորգ իշխանին:\n\nԳևորգ իշխանը սարսռեց:\n\nՄի քանի վայրկյան լուռ կացավ Հեղինեն, կարծես դեռ մտածում էր սրբազան խոսքերի վրա, ապա, դիմելով Գևորգ իշխանին, ձեռքը մեկնեց նրան և ասաց.\n— Ա՛... \nԳևո՛րգ իշխան, բարի ես եկել:\n\nԳևորգ իշխանը ծունկ չոքեց և համբուրեց նրա ձեռքը:\n\n— Ի՞նչ լուր ունիս հայր Մարտիրոսից, — հարցրեց Հեղինեն և մի այնպիսի հայացք ձգեց Գևորգ իշխանի վրա, որ քիչ մնաց նա վայր ընկներ:\n\n— Հայր Մարտիրոսը ողջ է և աղոթում է քեզ համար, — ասաց Գևորգ իշխանը:\n\n— Ապրի նա, — ասաց Հեղինեն և, գիրքը ծալելով, ոտքի կանգնեց:\n\n— Դու շտապո՞ւմ ես, օրիո՛րդ, բայց ես քեզ բան ունեի հայտնելու, — ասաց Գևորգ իշխանը և մի տեսակ շառագունումն անցավ նրա դեմքով:\n\n— Ի՞նչ բան, հայտնիր, ես պատրաստ եմ ամեն բան լսելու, թե լավ, թե վատ: \nԱյժմ իմ սիրտը ամեն բանի կդիմանա, նա արդեն սովորեց ամեն վիշտ տանել:\n\n— Եթե թույլ կտաս միայն, որովհետև…\n— Հայտնիր, բայց ինչո՞ւ ես դողում, ի՞նչ սոսկալի լուր ունիս հաղորդելու ինձ, որ շրթունքներդ չեն զորում ասելու:\n\n— Չէ՛, օրիորդ, սոսկալի ոչինչ չկա, այն ինչ որ ուզում եմ հայտնել քեզ, իմ թշվառ կյանքին է վերաբերում:\n\n— Թշվա՞ռ.., չե՛մ կարծում: \nՔո կյանքն ամենաերջանիկ կյանքն է, քանի որ ծառայում ես ազգին:\n\nՎերջին խոսքերը սիրտ տվին Գևորգ իշխանին և առանց տատանվելու չոքեց օրիորդի առաջ ու ասաց.\n— Օրիո՛րդ, թշվառ է այդ կյանքը, քանի որ լափվում է բոցերով: \nԱյդ կյանքը առանց քեզ ոչինչ չարժե: \nԵս սիրում եմ քեզ...\nՀեղինեն լուռ կացավ, բայց նրա կրծքի արագ բաբախելը ցույց էր տալիս, թե ինչ փոթորիկ բարձրացրին այնտեղ Գևորգ իշխանի խոսքերը:\n\n— Դու լուռ ես. արհամարհում ե՞ս ինձ, այնպես չէ՞...\nՇառագունումն անցնում էր Հեղինեի դեմքով և նրա աչքերը մի այնպիսի փայլ էին ստանում, որ նայողին հալեցնում էին: \nԲայց նա շուտով զսպեց վրդովմունքը, հոգու մեջ խեղդեց արտավիժող զգացմունքը և բռնելով իշխանի ձեռքը` բարձրացրեց նրան:\n\n— Վեր կաց, իշխա՛ն, դու չպետք է չոքես այն օրիորդի առաջ, որին կորստյան ճանապարհից ես փրկել:\n\n— Բայց ասա, օրիո՛րդ, մի խոսք միայն, սիրո՞ւմ ես ինձ, թե արհամարհում և հանդուգն քայլ համարում իմ այս առաջարկությունը:\n\n— Մի՛ վրդովվիր, իշխա՜ն, և լավ լսիր, թե ինչ եմ ասում: \nԴու արդյոք լավ հասկանո՞ւմ ես, թե ինչ ես առաջարկում ինձ: \nԿշռե՞լ ես քո ասածներդ, թե սիրո բորբոքման տակ հայտնում ես քո սերը:\n\n— Օրիո՛րդ, անքուն գիշերներ եմ անցրել և տեսել, որ առանց քո սիրո մի րոպե անգամ չպիտի ապրեմ աշխարհում:\n\n— Իսկ ես այդպես չեմ մտածում: \nՔո կյանքը շատ է պետք մեզ: \nԱյս ժամանակներում, երբ մենք ապրում ենք, քեզ նմանների կյանքը շատ թանկագին է: \nՍերը պիտի լռե այնտեղ, ուր սիրուց վսեմ գործեր կան կատարելու: \nԻ՞նչ նշանակություն ունի անհատական սերը հայրենիքի սիրո առաջ: \nԻնչո՞ւ չզոհել անհատական սերը վսեմ գործերին, որին նվիրված ես:\n\n— Բայց անհնարին է կռվել սիրո հետ:\n\n— Եվ հենց դա է վսեմը, երբ հաղթում ես ամեն մի արգելք և հայրենիքի սիրուն զոհում: \nՄի՞թե ես էլ չէի կարող սիրել և սիրվել, բայց զոհեցի և զոհում եմ այդ, լսո՞ւմ ես, զոհում եմ, որովհետև սրտերի սիրուց ավելի բարձր սեր կա և այդ սերը հայրենիքին ծառայելն է: \nԳնա, իշխա՛ն, կրակը մտիր, կրկին ծառայիր հայրենիքիդ և այն ժամանակ...\n— Եվ այն ժամանակ ի՞նչ...\n— Եվ այն ժամանակ, երբ հայրենիքդ խաղաղ կլինի, հանգստացիր քո սիրո անուշ գրկում:\n\n— Բայց մի՞թե ես չեմ ծառայում հայրենիքիս:\n\n— Այդ չեմ ասում: \nԴու արժանի ես ամեն գովասանքի, բայց թե ի՞նչ դրության մեջ է այժմ Հայաստանը: \nԴու ինքդ լավ գիտես, որ ներքին և արտաքին թշնամիներից երկիրը ալեկոծ ծովի է նման: \nԽաղաղեցրու նրանց, և այն ժամանակ ես պատրաստ եմ քո հաղթական ճակատը համբուրելու:\n\n— Լավ, ես պատրաստ եմ կրկին կրակի ու բոցերի մեջ մտնելու, միայն թե դու, Հեղինե՛, ինձ սիրես:\n\n— Ես սիրում եմ քեզ հենց այս րոպեիս, իշխա՛ն, քեզ համար է միայն բաբախում սիրտս, բայց երդվում եմ ամենասուրբ կույսով, որ ես քո կինը չեմ դառնա, մինչև Հայաստանի մեջ խաղաղություն չտիրի: \nԿրկնում եմ, գնա դեպի կրակը և քո օրինակով ամաչեցրու Գագիկ Արծրունուն, այնուհետև իմ բազուկները պատրաստ են քեզ, իմ սիրելույս գրկելու:\n\nԳևորգ իշխանը հափշտակված Հեղինեի խոսքերից, էլ չհամբերեց, առավ Հեղինեին յուր բազուկների մեջ, և նրանց շրթունքները հպվեցան իրար:\n\n— Ես մեղավոր եմ քո առաջ, օրիո՛րդ, բայց հույս ունեմ արդարացնելու քո խոսքերը: \nԵթե աստված իմ կյանքը բաշխեց, դու ինձանից բացի ոչ ոքի չես պատկանի, այժմ մնաս բարև, էլ երկար ժամանակ չենք տեսնվի, — ասաց Գևորգ իշխանը և, մի վերջին համբույր տալով, շտապ քայլերով հեռացավ:\n\nՀեղինեն երկար ժամանակ նայեց նրա ետևից, մի խոր հոգոց քաշեց և ինքն իրեն մրմնջաց.\n— Աստված տա, որ այդպես լինի:\n\nԱյդ ժամանակ արտասուքի առատ շիթեր դարս վիժեցին նրա աչքերից, և նա բռնեց սիրտը, կարծես այնտեղ բռնկեց մի այնպիսի բոց, որը կրակ տվեց նրան...\nԺԸ\nԳևորգ իշխանը, բաժանվելով Հեղինեից, թեթևացած սրտով դառնում էր դեպի յուր թիկնապահները: \nՆրա սրտից կարծես ընկել էր մի ծանր բեռ, և Հեղինեին ավելի արժանի լինելու համար պատրաստվում էր յուր կյանքն անգամ զոհելու հայրենիքի և թագավորի սիրույն: \nԲախտը կարծես մղում էր նրան շուտով այդ բանը ցույց տալու: \nԶանազան գործերի պատճառով Գևորգ իշխանը այդ օրը չկարողացավ դուրս գալ Երազգավորսից, ուստի հետաձգեց մինչև վաղը առավոտ:\n\nՏաղտկալից օրը շուտով փոխվեցավ մութ գիշերի: \nԱնամպ երկնակամարի վրա դեռ չէր երևացել լուսինը, մի քանի ժամից հետո նա պիտի սփռեր յուր աղոտ լուսավորությունը:\n\nԳևորգ իշխանի թիկնապահները, կանխապես գիտենալով, որ այդ գիշեր ոչ մի տեղ չեն գնալու, արդեն հանգիստ քուն էին մտել: \nԲայց Գևորգ իշխանը չէր կարողանում քնել, նա դուրս եկավ սենյակից և սկսեց աննպատակ շրջել Երազգավորսի փողոցներում: \nՅուր մտքի հետ ընկած, աննկատելի կերպով մոտեցավ Աշոտ Երկաթի պալատին, որ նոր էր վերադարձել Ուտիքից: \nԵրկու պահապան միայն հսկում էին պալատի դուռը, որոնք իրար հետ ցած ձայնով խոսում էին:\n\nԳևորգ իշխանը ուշադրություն չէր դարձնի պահապանների խոսակցությանը, եթե նրանք հանկարծ չլռեին և սանդուղքների վրա չերևային երկու անձնավորություն, որոնք լուռ իջնում էին: \nՆրանց ճանապարհը լուսավորում էր մի ծառա` վառած ահագին ջահը ձեռքին: \nԳևորգ իշխանը ճանաչեց նրանց. ուստի մտավ պատի տակ, որպեսզի աննկատելի լինի: \nՆրանցից մեկը Աշոտ Երկաթի եղբայրն էր` Աբասը, իսկ մյուսը նրա աները` Ափխազաց Գուրգենը, որոնք Աշոտ Երկաթի հետ միասին Երազգավորս գալով, այս երեկո վերջին հրաժեշտն էին տվել թագավորին և վաղը, իբր թե, պիտի դառնային իրենց երկիրը:\n\nՆրանք շուտով անցան: \nԵվ Գևորգ իշխանը հենց ուզում էր թաքստից դուրս գալ, երբ չորս թե հինգ կասկածավոր մարդիկ նկատեց, որոնք կանգ առնելով իրենից մի փոքր հեռու, սկսեցին իրար հետ խոսել խիստ զգուշավոր շշնջյունով: \nՄթության մեջ Գևորգ իշխանը նրանց դեմքերը լավ չկարողացավ դիտել, բայց նայելով շորերին նրանք խիստ կասկածավոր թվացին: \nԴրանք ո՛չ խաղաղ շինականներ էին երևում և ո՛չ գիշերապահ զինվորներ: \nԿասկածը մտավ իշխանի սիրտը, և նա առանց դուրս գալու թաքստի տեղից, ուզեց իմանալ բանի էությունը:\n\n— Այստեղ մի բան կա, — մտածեց նա և ձեռքը դեպի սրի երախակալը տարավ:\n\nԶգուշությամբ մի քանի քայլ առաջ գնաց, որպեսզի պարզ լսի այդ կասկածավոր խմբի խոսակցությունը, երբ մի ուրիշ խումբ էլ նկատեց, որ նույնպես կանգ առավ պալատի մյուս պատի տակ և թաքնվեցավ մութ տեղում:\n\n— Է՜ ... ինչպես երևում է, պալատը պաշարվում է սրիկաներով, մի սոսկալի եղեռնագործություն է պատրաստվում այստեղ, բայց թե ո՞ւմ դեմ, այդ պիտի իմանալ և ազատել դրան, — մտածեց իշխանը, բայց սարսուռ զգաց, երբ լսեց այդ սրիկաների խոսակցությունը:\n\n— Քոսակը չի երևում, — ասում էր մեկը մյուսներին:\n\n— Մենք շատ վաղ եկանք, տեսնո՞ւմ ես, պահապանները դեռ արթուն են. այնպես պիտի Աշոտ Երկաթին սպանենք, որ ոչ մի աղմուկ չլինի և չիմանան էլ, թե ո՞վ և ինչպե՞ս սպանվեցավ:\n\n— Դավաճանությո՜ւն... — ուզում էր մռնչալ Գևորգ իշխանը, բայց զսպեց իրեն, երբ լսեց, որ շարունակում են խոսակցությունը:\n\n— Քանի՞ հոգով ենք սկսելու, — շարունակեց նույն ձայնը:\n\n— Բոլորս քսան հոգի ենք վարձված, բայց դժվար գործը մենք պիտի կատարենք: \nՄի մասը դուրսը պիտի հսկի, մի երկուսը պահապաններին պիտի քնեցնեն, իսկ մենք Քոսակի հետ միասին պիտի ներս մտնենք և Աշոտ Երկաթին դեպի մյուս աշխարհը բարի ճանապարհ մաղթենք:\n\n— Լա՛վ, բայց, ի՞նչ օգուտ ունին Աբաս և Գուրգեն իշխանները, որ Աշոտ Երկաթին սպանել են տալիս:\n\n— Եղբայր եղբոր դեմ... \nՕ՛հ, աստված իմ, դու փրկես թագավորին այդ տարապարտ մահվանից, — մրմնջաց Գևորգը, և նրա աչքերում մի այնպիսի կատաղության բոց երևաց, որ քիչ մնաց ցնցեր յուր ուղեղը:\n\n— Ի՞նչ մեր գիտենալու բանն է. մերն այն է, որ մեզ լավ վարձատրեն: \nԱհա մի ամբողջ շաբաթ է քարշ ենք գալիս այդ բանի ետևից, բայց չենք կարողանում գլուխ բերել, մեզ այդ չհաջողվեց կատարել Որմանի գյուղում, ուր Աշոտ Երկաթը միամտաբար այնպիսի պատիվներ տվեց Աբասին և Գուրգենին, բայց հույս ունիմ այստեղ կհաջողվի:\n\n— Ասում են` Գագիկ Արծրունու սարքած բաներն են:\n\n— Ես էլ եմ լսել: \nՄեր իշխաններն իրար միս են ուտում և միմյանց դեմ որոգայթներ լարում, տեսնենք վերջը ուր է հասնելու:\n\n— Իսկ Հեղինեին ի՞նչ պիտի անենք, մի՞թե նրան էլ պիտի սպանենք:\n\n— Չէ, հիմա՛ր, այդ հրամայված չէ, որքան հնարավոր է քիչ արյուն պիտի թափենք: \nՄեր գործը պիտի լինի Աշոտ Երկաթին սպանել, իսկ Հեղինեին ողջ նրանց ձեռքը հասցնել. այնուհետև մեր գործը ավարտված է, և մենք մեզ խոստացած ոսկիների տերն ենք:\n\n— Իսկ եթե չհաջողվի՞...\n— Հիմա՛ր... \nԻնչու՞ չի հաջողվի: \nՔաղաքումս թագավորը բացի յուր փոքրաթիվ թիկնապահներից ուրիշ զորք չունի, այնինչ Աբասն ու Գուրգենը ահագին թիկնապահներ ունին, որոնք մեզ օգնության կգան, հենց որ մեր գործը անհաջող գնա:\n\nՆրանք լռեցին: \nԳևորգ իշխանը մի քանի վայրկյան սառած մնաց: \nՆա ամեն բան լսեց: \nԱշոտ Երկաթի կորուստը անխուսափելի էր, եթե նրան շուտով իմաց չտրվեր և նա փախուստ չտար քաղաքից: \nԱբասն ու Գուրգենը իրենց թիկնապահներով կարող էին հուր ու մոխիր դարձնել ամբողջ քաղաքը: \nՊետք էր շտապել, առանց մի վայրկյան անգամ կորցնելու թագավորին իմաց տալ, թե չէ Աշոտ Երկաթը կկորչեր: \nԲայց ինչպե՞ս գնալ, ինչպե՞ս դուրս գալ թաքստից, որ աննկատելի լիներ, ահա այդ էր մտածում Գևորգ իշխանը, երբ սրիկաներից մեկն ասաց.\n— Գնանք, դեռ վաղ է մինչև նշան տալը:\n\n— Գնանք, մի փոքր էլ կոկորդներս գինով թրջենք, — պատասխանեց մյուսը, և նրանք շուտով հեռացան:\n\nԳևորգ իշխանը ազատ շունչ քաշեց, աննկատելի կերպով իրեն դեպի պալատի պարտեզը ձգեց, այնտեղից շուտով մտավ պալատ և ներկայացավ Աշոտ Երկաթին:\n\nԱշոտ Երկաթը զարմանքով նայեց Գևորգ իշխանի գունատ դեմքին:\n\n— Թագավո՛ր, փախիր շուտով, քո կյանքի դեմ սոսկալի դավադրություն կա:\n\nԱշոտ Երկաթը վեր թռավ տեղից և շփոթված նրա դեմքը դիտեց, որ տեսնի, թե նա ճի՞շտ է ասում, թե խելագարվել է:\n\n— Բայց քո դեմքին գույն չկա, իշխա՛ն, հանգստացիր և այնպես պատմիր գործի դրությունը:\n\n— Թագավո՛ր, հանգստանալու ժամանակ չէ, շուտով հեռացեք և թողեք ինձ այստեղ իմ փոքրաթիվ մարդկանցով պահպանել պալատը, մինչև կհեռանաք: \nՇտապեցեք, ապա թե ոչ, մի քանի րոպեից հետո ուշ կլինի,— ասաց Գևորգ իշխանը և մանրամասն պատմեց յուր անակնկալ հանդիպումը սրիկաներին և նրանց խոսակցությունը: \nԱշոտ Երկաթը գլուխը շարժեց և խորին ցավակցությամբ հիշեց հոր ստվերի երևալը և նրա նախազգուշացումը:\n\n— Արդարև, դժբախտ եմ ես, քանի որ իմ հարազատ եղբայրն էլ է իմ դեմ սուր բարձրացնում: \nԹող գան, սպանեն ինձ, եթե իմ կյանքը հարկավոր է դրանց, պատրաստ եմ զոհվելու, միայն թե գիտենամ, որ այնուհետև Հայաստանը ազատ կլինի, և նախարարներն ու իշխանները կդադարեն իրար միս ուտելուց:\n\n— Բայց, տե՛ր, շտապեցեք, ձեր կյանքը հարկավոր է թշվառ ժողովրդին: \nՆրանք դրանով էլ չեն բավականանա, ձեր արյան մեջ ընկնելուց հետո ոտնատակ կտան ամբողջ Հայաստանը:\n\nԱշոտ Երկաթը մի փոքր լուռ մնաց և ապա ասաց.\n— Լա՛վ, թող քո խոսքը լինի, — ապա շտապ հավաքելով անհրաժեշտ պիտույքները, վերցրեց յուր ընտանիքը, Հեղինեին, Աբասի որդուն և գաղտնի ճանապարհով դուրս եկավ քաղաքից:\n\nԵրբ Գևորգ իշխանը տեսավ նրա հեռանալը, ազատ շունչ քաշեց և ապա յուր թիկնապահներով պալատում դարան մտավ սպասելով դավադիրներին: \nՇատ ժամանակ չանցավ, և նա տեսավ, թե ինչպես մոտ քսան հոգի զգուշությամբ մոտենում են դեպի պալատի այն կողմը, ուր քիչ առաջ երկու պահապան էին կանգնած: \nԱյժմ այդ պահապանները չկային և մուտքը, ըստ երևույթին, ազատ էր սրիկաների համար: \nՍանդուղքների տակ շփոթված նրանք կանգ առան, երբ պահապաններից ոչ ոքի չտեսան: \nԱնորոշ կասկած մտավ նրանց սիրտը:\n\n— Այս ո՞ւր են պահապանները, ինչո՞ւ նրանք չկան,— շշնջաց մեկը ցած ձայնով:\n\n— Ուր պիտի լինեն, մի անկյունում կուչ եկած, քնած կլինեն, այդ մեզ համար ավելի լավ է, մեր ճանապարհը ազատ կլինի, — պատասխանեց մի ձայն, որ մեզ ծանոթ Քոսակն էր:\n\nՆրանք զգուշությամբ սկսեցին վեր բարձրանալ, երբ քսան նետ միասին դեպի նրանց սլացան և շատերին պառկեցրին տեղն ու տեղը:\n\n— Վա՜յ, մեռանք, — կանչեցին մի քանիսը, իսկ ոմանք սարսափահաը ետ դարձան:\n\n— Դավաճանությո՛ւն, — կանչեց Քոսակը և մի ակնթարթում կորավ մթության մեջ: \nՆետերի հենց առաջին տարափից ամեն ինչ խաղաղվեց: \nԼսվում էր միայն վիրավորների թույլ հառաչանքը:\n\n— Տղե՛րք, սրանով դեռ սկսվում է մեր այս գիշերվա խաղը, տեսնենք ինչո՞վ կվերջանա,— ասաց Գևորգ իշխանը` դառնալով թիկնապահներին:\n\n— Ինչով էլ վերջանա մենք քեզ հետ պիտի մեռնենք, իշխա՛ն, — պատասխանեցին թիկնապահները:\n\n— Ապրի՛ք, տղերք, բայց տեսեք, ահա սկսվում է իսկական կռիվը: \nԱբասն ու Գուրգենը իրենց զորքերով են շտապում:\n\nՃիշտ որ` Աբասն ու Գուրգենը իրենց զորքերով շտապով կանգ առան պալատի առաջ և մտածում էին, թե ինչպես ներս մտնեն: \nՔիչ հետո զորքը երկու մասի բաժանվեցավ, մի մասը սկսեց բարձրանալ գլխավոր մուտքից, ուր պահված էին Գևորգ իշխանն ու յուր թիկնապահները, իսկ մյուս մասը շրջան տվեց և պատերից սկսեց վեր բարձրանալ:\n\nԳևորգ իշխանի և յուր թիկնապահների նետերի տարափը նորից թափվեցավ դրանց վրա, բայց մեծ վնաս չկարողացավ տալ, որովհետև նրանց նետերից շատերը դիպան թշնամիների վահաններին:\n\nԳևորգ իշխանը նկատեց, որ երկար դիմադրել անհնար է դրանց զորությանը և թե ինքը ու յուր մարդիկ ամենքն էլ կկոտորվեն, եթե մնան իրենց տեղում, ուստի բարվոք համարեց ետ քաշվել: \nԳաղտնի դռան կողմը սպասում էին իրենց ձիերը, բայց նա դեռ ուզում էր պաշտպանվել, ո՛չ թե պալատը փրկելու, այլ ժամանակ վաստակելու, որպեսզի Աշոտ Երկաթը յուր ընտանիքով ավելի հեռացած լինի:\n\n\n\n\n\n\nՀանկարծ նա կրակի բոց նկատեց, որ ագահությամբ չափում էր Աշոտ Երկաթի սենյակներից մեկը: \nԻնչպես երևում է, թշնամին նպատակ ուներ Աշոտ Երկաթի հետ միասին ոչնչացնել նաև նրա պալատը: \nԲայց գլխավոր մուտքի առաջ կռիվը հետզհետե տաք կերպարանք էր ստանում: \nԵրկու կողմից էլ արդեն սպանվածներ կային:\n\n— Աշո՛տ Երկաթ, անձնատուր եղիր, քեզ այլևս փրկություն չկա, — կանչեց Գուրգենը` կարծելով, թե Աշոտ Երկաթի հետ է կռվում:\n\n— Թշվառակա՛ն, ճանաչիր ում հետ ես կռվում: \nՆախախնամությունը փրկեց նրան, — ասաց Գևորգ իշխանը և կամաց-կամաց ետ գնաց, իսկ քիչ հետո քսան հոգուց տասնևհինգ հոգի միայն նստեցին իրենց ձիերը և աննկատելի կերպով դուրս եկան քաղաքից:\n\nԱբասն ու Գուրգենը մտան դատարկ ապարանքը և, չգտնելով այնտեղ Աշոտ Երկաթին, բարկությունից սկսեցին քարուքանդ անել պալատը և կողոպտել այն: \nՈրսը թռել էր նրանց ձեռքից, և նրանք սկսեցին կրակ տալ այդ ապարանքը: \nԳևորգ իշխանը բավականին տեղ հեռացել էր քաղաքից, երբ ետ նայեց և դառն ժպիտ անցավ նրա դեմքի վրայով: \nԱյնտեղ` Երազգավորս քաղաքում, ուր կառուցված էր Աշոտ Երկաթի պալատը, բարձրանում էր կարմրածիրանագույն բոց: \nԱյդ բոցը հետզհետե աճում էր, և կրակի լեզուները ավելի և ավելի բարձր էին գնում ու իրենց շուրջը տարածում աղոտ լուսավորություն:\n\n— Գոհությո՛ւն աստծո, — կանչեց Գևորգ իշխանը, — թագավորը փրկված է, իսկ պալատը որքան ուզում է թող այրվի: \n— Եվ ապա նրանք մտրակելով իրենց ձիերին շուտով անհետացան նոր ծագող լուսնի լուսավորության մեջ…\nԺԹ\nԿայծակի արագությամբ տարածվեց Աշոտ Երկաթի կյանքի դեմ լարած դավադրության լուրը, և շարժվեց նա, ով ավելի հալածված և տանջված էր: \nԺողովրդի ստորին խավերն սկսան ալեկոծվել, և արդար բարկությունը նրանց ոտքի կանգնեցրեց: \nՀուզվեց նրանց սիրտը, և նրանք, որոնք իբրև մի մեռած, անշարժ ու թմրած տարր էին կազմում, այժմ մի այնպիսի զարկ ստացան, որ արդեն դժվար էր նրան ետ կանգնեցնել: \nՆրանց առաջնորդ էր պետք և այդ առաջնորդը կար, դա հայր Մարտիրոսն էր, որի քարոզները, կենդանի խոսքը չէին մեռել նրանց մեջ, այլ դեռ պահվում էին նրանց սրտում:\n\nԺողովուրդը, հասարակ ամբոխը, որ չուներ իշխանների ու նախարարների եսասիրությունն ու փառամոլությունը, սիրում էր թագավորին, սիրում էր Աշոտ Երկաթին անկեղծ, անարատ սիրով, բայց այդ սերը խեղդվում էր իշխանների ու նախարարների ճնշման տակ և ոչ մի բանով չէր արտահայտվում: \nԲայց բաժակը արդեն լցված էր: \nԱյժմ մի ձայն էր պետք նրանց ի մի գումարելու և այդ ձայնը լսվեց:\n\nՄարտիրոս հոր ձայնը լսվեց Հայաստանի մի անկյունից մյուսը, և նրա կազմած փոքրիկ խմբերը ստվարանալով գունդագունդ դեպի իրենց «սուրբը» դիմեցին:\n\nԾերունին հուզվեց. մի կողմից նրա սիրտը լցվեց, կսկիծը տոչորեց նրան` լսելով Աբասի արարմունքը յուր եղբոր` թագավորի դեմ, իսկ մյուս կողմից, նկատելով իշխաններից արհամարհված այդ շինականներին, որոնք զենքը ձեռքերն առած եկել էին պահպանելու իրենց սիրելի թագավորին, նրա սիրտը լցվեց գոհունակությամբ և աչքերը վեր ուղղելով աղոթում էր աստծուն, որ հաստատ և անխախտ պահի այդ ժողովուրդը, որի վրա է միայն հենված եկեղեցին ու պետությունը:\n\n— Իշխա՛ն, — դարձավ Մարտիրոս հայրը դեպի յուր մոտ կանգնած Գևորգ Մարզպետունին, — հրամայիր թմբուկ զարկել, որ ժողովվեն բոլոր գնդերը և պատրաստվեն թագավորի թևի տակ մտնելու:\n\nԳևորգը խոր գլուխ տվեց և հեռացավ նրա մոտից: \nՔիչ ժամանակից հետո Բյուրականի ամբողջ պարիսպները դղրդացին փողի և թմբուկի ձայներից, և գնդերը պատրաստվեցան լսելու Մարտիրոս հոր հրամանը:\n\nԵրկու բաժին էին եղած գնդերը, որոնցից մի մասը հեծելագունդ էր, իսկ մյուսը` հետիոտն: \nՄոտ տասն հազար կտրիճ տղամարդիկ ինքնակամ ժողովվել էին իրենց թագավորին պաշտպանելու:\n\nԵրբ Մարտիրոս հայրը դուրս եկավ և կանգնեց բարձր պատվանդանի վրա, որտեղից երևում էր ամբողջ բանակը, բոլոր զինվորները իջեցրին նիզակները և հանելով գլխարկները, նայեցին դեպի Մարտիրոս հայրը:\n\nՊատկառելի և հրաշալի դեմք ուներ նա:\n\nԱստվածածին սուրբ լույսով էր պատած նրա առանց այն էլ սպիտակ ալեզարդ դեմքը: \nՀեզ, բայց ոգևորությամբ լի աչքերը հույս ու հավատ էին ներշնչում նայողներին և անսովոր ոգևորությամբ լցնում նրանց սիրտը:\n\nՈրդիա՛կք իմ, — կանչեց Մարտիրոս հայրը, և նրա ձայնը, այն անհողդողդ և ուժեղ ձայնը դողդողաց: \nՓղձկանքը կտրեց նրան և արտասուքներ երևացին նրա աչքերի մեջ, որոնք մարգարիտների նման գլորվեցան նրա ալեզարդ մորուքին:\n\nԶորքը տեսավ Մարտիրոս հոր արտասուքները և մի տեսակ անորոշ, խուլ շշունջ անցավ նրանց մեջ, որը ցնցեց նրանց մարմինը:\n\n— Սուրբը լաց է լինում, արտասվում է, տեսնո՞ւմ եք, ադամանդներ են գլորվում նրա աչքերից, — ասում էին նրանք միմյանց, և նրանց սիրտն էլ էր սկսում հուզվել, նրանք էլ պատրաստվում էին լալու:\n\n— Որդյա՛կք իմ, — շարունակեց Մարտիրոս հայրը, — ինձ և ձեզ սեր է պետք և խաղաղություն, որ թողեց մեզ մեր տերը` նա, ով խաչվեցավ մեզ համար, բայց այդ սերն ու խաղաղությունը խլում են մեզանից նույնիսկ նրանք, ովքեր պիտի պահպանեին այն: \nԴառն և սոսկալի է ներկա ժամանակը, երբ եղբայրը եղբոր դեմ դարանամուտ է լինում: \nՍոսկալի չէ, երբ մի ազգ գործ է ունենում արտաքին թշնամիների հետ, լինեն դրանք թեև տասնապատիկ շատ, բայց սոսկալի է ունենալ ներքին թշնամիներ: \nՀայոց ազգի և եկեղեցու համար էլ այնքան վտանգավոր չեն արաբներն ու պարսիկները, որքան սոսկալի են այն դավաճան, ստոր իշխանները, որոնք իրենց հարազատ թագավորին դեմ են գնում: \nԱրտաքին թշնամիները նման են այն տեսակ հիվանդության, որոնք գոյանում են մեր մարմնի կաշվի զանազան մասերում և որոնց մենք աչքով տեսնում ենք, ուստի և հոգ ենք տանում սպեղանի դնելու հենց այնտեղ, ուր գոյացած է խոցը: \nԲայց ներքին թշնամին, ներքին անտեսանելի հիվանդությանն է նման, որ չենք իմանում, թե ո՞ւր է նա կենտրոնացած և որտե՞ղ թաքնված, այնինչ նա կամաց-կամաց, աննկատելի կերպով քայքայում է մեր մարմինը և ապա, հասնելով մեր սրտին, ոչնչացնում է մեր գոյությունը և գերեզման իջեցնում մեզ...\nՄենք ունենք երկու տեսակ թշնամի էլ: \nԱրտաքին թշնամին մեր արյունից չէ, օտար է, բայց ներքին թշնամին մեր արյունից է և մարմնից: \nԵս ուղարկում եմ ձեզ կռվելու երկուսի դեմ էլ: \nԵս ուղարկում եմ ձեզ կոտորելու ձեր հարազատներին անգամ, եթե նրանք գնում են թագավորի դեմ և վրդովում ընդհանուր խաղաղությունը:\n\nԱղոթենք առ ամենաբարձրյալը, որ նա ուժ և կարողություն տա հնազանդ լինելու Աշոտ Երկաթին և մինչև վերջին շունչը կռվելու նրա համար: \nԹող հուր և մոխիր դառնան մեր ներքին ու արտաքին թշնամիները, որպեսզի վերականգնվի խաղաղությունը: \nԿորչե՛ն դավաճանները և անիծյալ լինեն նրանք:\n\n— Մա՛հ դավաճաններին, — կանչեցին տասն հազար բերաններ և, սրերը մերկացնելով, երդվեցին հնազանդ լինել Աշոտ Երկաթին:\n\nԱպա բոլորը չոքեցին, և Մարտիրոս հայրը սկսեց պահպանիչը: \nԵրբ վերջացրեց, Գևորգ իշխանը համբուրեց խաչը և նշան տվեց զորքին:\n\nԲոլորը շարժվեցին դեպի Կաքավաբերդ, ուր կանգ էր առել Աշոտ Երկաթը: \nՄարտիրոս հայրը և Գևորգ իշխանը առաջնորդում էին նրանց:",
    "Ամեն կողմից Հայաստանը քարուքանդ էր լինում:\n\nԱբասն ու Գուրգենը տակնուվրա էին անում Այրարատյան երկիրը, Գագիկ Արծրունին յուր վասալ Անձևացյաց և Ռշտունյաց իշխաններով ծածուկ և հայտնի կերպով ոտնատակ էին տալիս Հայաստանը և այդ բավական չլինելով` Գագիկ Արծրունին դաշն էր կռում արաբների հետ, ամիրապետից թագ ստանալու: \nՈրոմն էր ցանում նաև Աշոտ սպարապետը և յուր ժանիքները Աշոտ Երկաթի վրա սրում, այնինչ աները` Սևադան ևս հետզհետե սառչում էր յուր փեսայից: \nԱշոտ Երկաթը այդպիսով շրջապատվում էր հզոր դավաճաններով և թշնամիներով, որոնք ամեն կերպ ուզում էին ոչնչացնել նրան:\n\nԱշոտ Երկաթը, գլուխ անցնելով Մարտիրոս հոր կազմած գնդերին, իսկույն հարձակվում է Գուրգենի երկրի վրա և հրո ճարակի մատնում այն: \nԱյդ ժամանակ նա Վասակ Սյունյաց իշխանին բանտարկում է Կայեան բերդում` գտնելով նրա մոտ դավաճանության թղթեր, գրված Աշոտ սպարապետից, Գուրգենից և Աբասից:\n\nՎասակ Սյունի իշխանը լավ հարաբերության մեջ էր Գարդմանաց Սևադայի հետ: \nՎերջինս այդ պատրվակ առնելով յուր զորքերը առաջ է քաշում դեպի Աշոտ Երկաթի երկրները և բանակ է ձգում Սխայեան գետի մոտ, բայց այդտեղ կռիվ տեղի չի ունենում և Աշոտ Երկաթը շտապում է Դվին, ուր այդ ժամանակ գլուխ էր բարձրացրել Աշոտ Բռնավորը:\n\nԽորին թախիծը սրտում Աշոտ Երկաթը յուր գնդի առաջն ընկած շտապում էր դեպի Դվին: \nՎիշտն ու բարկությունը ճնշում էին նրա սիրտը: \nՆա զգում էր, որ ճակատագիրը անողոք կերպով հալածում է իրեն, բայց մինչև ե՞րբ:\n\n— Անողո՛ք ճակատագիր, ապերա՛խտ բախտ, մինչև ե՞րբ պիտի խաղալիք դարձնես ինձ, մինչև ե՞րբ պիտի հալածես... \nՄի ապստամբություն ճնշում եմ, և դեռ արյան հետքերը սրիս վրա չչորացած, դու ստեղծում ես ուրիշ ապստամբություն, այդ էլ եմ ճնշում, մի նոր ապստամբություն է լսվում, և կարծես ինձ դատապարտել ես հավիտյան կռվել, հավիտյան պատերազմների մեջ անց կանցնեի, այնինչ ես հանգստություն եմ ուզում... \nԱպիրատ երկինք, խղճա՛ ինձ, դու զինեցիր իմ դեմ հարազատ եղբորս էլ, բավականացիր դրանով և թող ինձ հանգիստ... — այդպես մտածում էր Աշոտ Երկաթը` նստած յուր նժույգը: \nԿողքին, նույնպես ձի նստած, գնում էր Գևորգ իշխանը:\n\nՍա էլ լուռ էր և, ըստ երևույթին, խորին մտքերի մեջ ընկած: \nՀեղինեի սիրուն պատկերը նրա առջևից չէր հեռանում, իսկ նրա խոսքերը ամուր մեխվել էին յուր մտքի մեջ: \nՆա մտածում էր Հեղինեի վրա:\n\n— Մի՞թե նա չի սիրում ինձ, մի՞թե նա ինձ դիտմամբ դեպի կրակն է ուղարկում, որ ես կյանքս վայր դնեմ և նա այդպիսով ազատվի ինձանից... \nԲայց չէ՛, Հեղինեն ընդունակ չէ խաբեության, նա խոսք տվեց և կկատարի տված խոսքը, դեպի արյունը պիտի շտապել, դեպի կրակը, դավաճանների և անօրենների արյունով պիտի ձեռք բերեմ Հեղինեիս: \nԱյդ ծանր գնով է ծախում նա յուր սերը...\nՈւ Գևորգ իշխանը, երևակայելով իրեն կրակի և մոխրի մեջ, այնպիսի ուժգնությամբ մտրակեց, որ ձին հանկարծակի մի այնպիսի թռիչք արավ, որ քիչ մնաց վայր ձգեր ձիավորին: \nԱշոտ Երկաթը զարմացավ այդ բանի վրա և առաջ քշելով ձին` մոտեցավ Գևորգ իշխանին, որը յուր ձիուն զսպելով հանցավորի նման իջեցրել էր գլուխը:\n\n— Ի՞նչ պատահեց քեզ, — հարցրեց Աշոտ Երկաթը:\n\nԳևորգ իշխանը իսկույն չկարողացավ պատասխանել, նա չէր ուզում իսկությունը հայտնել, բայց և չէր կարող խաբել նրան:\n\n— Տե՛ր, ձին հանկարծ թռիչք արավ:\n\n— Բայց ինչո՞ւ հանկարծ մտրակեցիր, նա հանգիստ էր գնում:\n\n— Իմ կյանքը, տե՛ր թագավոր, հանգիստ ժամանակ էլ ինձ փոթորիկ է թվում և ես, մտքիս հետ ընկնելով, կարծում էի, թե կռվի մեջ եմ գտնվում:\n\n— Հա՛, մեր կյանքը այնպես է, որ քնած ժամանակներս էլ պիտի արթուն լինենք և մեզ միշտ արյան մեջ կարծենք: \nՈ՞վ գիտե մի ժամից հետո ի՞նչ է լինելու... \nՓոթորկալից է մեր կյանքը, իշխա՛ն, խիստ փոթորկալից և ե՞րբ արդյոք պիտի խաղաղվի, այդ տերը միայն գիտե: \n— Նրանք երկուսն էլ լռեցին և ամեն մեկը կրկին յուր մտքերի մեջ ընկավ: \nՔիչ հետո նրանք պիտի հասնեին այնտեղ, ուր բանակված էր ապստամբների գունդը:\n\nԲավական ժամանակ նրանք առաջ էին գնում, երբ հեռու անտառների մեջ մի քանի կրակներ երևեցան: \nԱյդ կրակները թշնամյաց խարույկներն էին, որոնք երբեմն հանգչում, երբեմն բոցավառվում էին:\n\n— Իշխա՛ն, թշնամին արդեն երևում է, ավելի առաջ գնալը վտանգավոր է. մենք պիտի այստեղ հանգստանանք մինչև մեր լրտեսներից տեղեկություն ստանալը,— ասաց Աշոտ Երկաթը և հրաման տվեց զորքին կանգ առնել ու հանգստանալ: \nԶորքը լուռ, առանց աղմուկի, կանգ առավ և տարածվեցավ կանաչ խոտի վրա: \nԲավական ժամանակ նրանք հանգստացան, ապա զորքը երկու մասի բաժանվեց. մի բաժնի գլուխն անցավ ինքն Աշոտ Երկաթը, իսկ մյուս բաժնի գլուխը` Գևորգ իշխանը:\n\n— Իշխա՛ն, քո գունդը լռությամբ առաջ տար մինչև լեռան աջակողմյան լանջը և երբ կհասնես այնտեղ` հնչեցնել տուր փողերը և սկսիր հարձակումը, իսկ մենք էլ պատասխանելով ձեզ` կնեղենք թշնամու ձախ կողմը:\n\nԳևորգ իշխանը խոր գլուխ տվեց և յուր գունդը լռությամբ առաջ տարավ, և երբ հասան նշանակված տեղը, խորին լռությունը դղրդացրեց փողերի սարսափեցուցիչ ձայները, որին արձագանք տվեցին Աշոտ Երկաթի գնդի փողերը: \nԱշոտ սպարապետը սարսափեց. նա այդպես շուտով չէր սպասում Աշոտ Երկաթին, թեև գիտեր, որ նա կայծակի արագությամբ անցնում է մի տեղից մյուսը և յուր ծանր սրի զորությունը ցույց տալիս ամեն տեղ:\n\nՄի քանի վայրկյան անցավ, և տիրեց խորին, ահավոր լռություն, և ապա լսվեցան Աշոտ սպարապետի բանակից փողի ձայներ և քիչ հետո սրերի, նիզակների և գոռում-գոչյունների ձայներ: \nԿռիվն արդեն սկսվել էր անտառի մեջ: \nԹեև Աշոտ սպարապետի բանակի դիրքը շատ լավ էր, բայց Աշոտ Երկաթը ամենևին չէր վհատվում նրանց համառ դիմադրությունից, այլ մտնելով նրանց ամենախիտ շարքերի մեջ` ջարդ ու փշուր էր անում նրանց և ետ մղում, այնինչ մյուս կողմից Գևորգ իշխանը մտնում էր ուղղակի թշնամու սիրտը և այնտեղ յուր ավերմունքը անելով քշում ետ:\n\nԱշոտ սպարապետը դառնությամբ նկատեց, որ յուր զորքերը փախուստ են տալիս, որ ինքը հաղթվում է, և նա դառն կսկիծով կանչեց.\n— Ա՛յս էլ չհաջողվեց, չար բախտը հալածում է ինձ և աստված Երկաթին է պահպանում : \nՕ՜հ, Երկաթի արյանը վաղուց եմ կարոտ, բայց նա ձեռքս չի ընկնում, մինչև ե՞րբ...\n— Իշխա՛ն, թշնամին մոտենում է, այլևս անհնար է դիմադրել, — ասաց Անձևացյաց իշխանը` մոտենալով Աշոտ սպարապետին:\n\n— Ո՞ւր է թշնամին,— ասաց Աշոտ սպարապետը վրդովված ձայնով, առանց հասկանալու, թե ինչ է հարցնում:\n\n— Մի՞թե չես տեսնում. ահա երկու կողմից մեզ վրա են գալիս, մի կողմից ինքը Աշոտ Երկաթը, իսկ մյուս կողմից Գևորգ իշխանը: \nԵթե մենք նրանց ձեռքն ընկնենք, վաղը արևի ծագելը չենք տեսնի:\n\n— Ճիշտ է, պետք է նահանջել, իսկ ո՞ւր են իմ զորքերը, անիծվածները ամենքը ցրվեցան, ամենքը փախան:\n\n— Փախչե՜նք, տե՛ր, ահա Աշոտ Երկաթը մեզ վրա է գալիս, — ասաց Անձևացյաց իշխանը, և երկուսն էլ իրենց ձիերի գլուխները ետ դարձնելով, կորան անտառի ծառերի ետևը:\n\nԱշոտ Երկաթը, որ հեռու չէր նրանցից, նկատեց նրանց փախուստը և կանչեց ետևից.\n— Վախկո՜տ, անա՛րգ սպարապետ, ո՞ւր ես փախչում...\nՀետզհետե Աշոտ սպարապետի գնդերը ցրիվ էին գալիս և փախուստ տալիս, մի քանի տեղ միայն դեռ կատաղի կերպով շարունակվում էր կռիվը, բայց նրանք էլ շուտով վհատեցին, տեսնելով մեծի փախուստը և ցրիվ գալով անտառի մեջ, սկսեցին փախչել կռվի տեղից: \nՆրանց հալածում էր Գևորգ իշխանը մի խումբ կտրիճներով, երբ նկատեց, որ երկու մարդ ամենայն արագությամբ վազում են մացառների միջով և ամեն կերպ աշխատում են թաքնվել: \nՆրանցից մեկի, դեմքը ծանոթ երևաց, բացի դրանից, նա իշխանական զգեստներ ուներ հագին, որով ավելի հետաքրքրեց իշխանին, ուստի երկու զինակից ուղարկեց դրանց բռնելու, իսկ ինքը սկսեց հալածել մյուս փախստականներին:\n\nԿատվի դյուրաշարժությամբ այդ երկու փախստականները մտան փշի մացառների մեջ և անհետացան այնտեղ: \nԴրանց հալածողները նկատեցին այդ և բարկությունից ատամները կրճտացրին: \nՓշի մացառները բռնում էին բավականին տարածություն, իսկ ձիերով ներս մտնել այդ փշի մեջ անհնար էր, այնինչ որսը փախուստ տվեց, նրանց ձեռքից ու նրանք ձեռնունայն ետ դարձան: \nԵրկու փախստականները ներս մտնելով մացառի մեջ, փորսող տալով սկսեցին, առաջ քայլել: \nՓշերը պատառոտում էին նրանց շորերը և արյունլվա անում ձեռքերն ու երեսը, իսկ հոգնածությունից և երկյուղից առաջացած քրտինքը ծորում էր նրանց երեսից: \nԴեմքերն արդեն այլանդակվել էին, աչքները լցվել էին արյունով, որ սարսափելի արտահայտություն էր տվել նրանց: \nՀոգնածությունից և ցավի կսկծից հազիվ կարողանում էին շարժել իրենց ոտքերը, այնինչ սարսափը այն աստիճան էր ազդել, որ նրանք գերբնական ուժ էին գործ դնում և թեև դանդաղ, բայց կրկին շարժվում էին առաջ:\n\n— Քոսա՛կ, կանգնիր, շունչս կտրվում է, մի վայրկյան հանգստանանք:\n\n— Առա՜ջ, իշխա՛ն, առա՜ջ, ժամանակ չէ հանգստանալու, — պատասխանեց մեզ ծանոթ Քոսակը և, սոսկալի ճիգ թափելով, ձեռքերով ճղեց փշերի արմատները և տեղ բանալով մի քանի քայլ առաջ գնաց:\n\n— Խղճա՜ ինձ, Քոսա՛կ, մի՛ թողնիր ինձ միայնակ, թող գոնե մի վայրկյան շունչ առնեմ, — կրկին աղաղակեց Քոսակի ետևից սողացող մարդը, որ Ռշտունյաց իշխանն էր:\n\nՔոսակը մի վայրկյան կանգ առավ, Ռշտունյաց իշխանի աղիողորմ ձայնը թափանցեց յուր սիրտը, խղճաց նրան և ուզեց հանգստություն տալ, բայց այդ ժամանակ փշի թփից դուրս թռավ մի թռչուն, որն աղմուկ հանելով` սարսռեցրեց նրան: \nՔոսակը կարծեց, թե թշնամին հետևում է իրենց այդ դժոխային ճանապարհով, ուստի կրկին ճիգ թափելով առաջ անցավ: \nԱյդ ժամանակ Քոսակի ականջին դիպավ առվի խոխոջը, որը նրան ուրախություն պատճառեց և նա, առանց ուշք դարձնելու յուր ետևից սողացող իշխանին, որ տեղն ու տեղը մնացել էր սառած, կանչեց.\n— Իշխա՛ն, մենք ազատված ենք, դժոխքը վերջանում է այստեղ: \n— Բայց Ռշտունյաց իշխանը չլսեց էլ Քոսակի խոսքերը, այդ ժամանակ նա փշերի մեջ սեղմված, արյունաթաթավ, հողի մեջ կոլոլված խռխռացնում էր անորոշ խուլ բացականչություններ, որոնք ավելի մահամերձ մարդու ձայների էին նմանվում: \nՆրա երեսի վրա թռչկոտում էին զանազան զեղուններ և սողում զզվելի միջատներ, բայց նա ոչինչ չէր զգում, այլ կռվում էր մահվան հետ:\n\nՄինչդեռ Քոսակը արդեն դուրս էր եկել փշերի միջից և մի բարձր ծառի տակ թեք ընկել: \nՆա ապահով էր, որ իրեն այստեղ ոչ ոք չէր հալածի, որովհետև մի կողմում փշերի դժոխքն էր, մյուս կողմում` ահռելի անդունդը, որի խորքում գոռում էր լեռնային մի վտակ:\n\nՄի տեսակ կիսաթմրած դրության մեջ էր Քոսակը, նա ոչինչ չէր հասկանում, թե ու՞ր է ինքը և թե ի՞նչ է պատահել իրեն: \nՆա մինչև անգամ մոռացել էր Ռշտունյաց իշխանի գոյությունը, որ մի քանի քայլ այն կողմ, փշերի մեջ, անօգնական խեղդվում էր, Քոսակ էր կանչում, նրան ոսկի, հարստություն խոստանում, բայց Քոսակը նրան չէր լսում: \nՀոգնած, ուժասպառ Քոսակը խոր քուն էր մտել ծառի տակ և մոռացել ամեն ինչ:\n\nԵրբ նա զարթնեց, ձեռքերով սրբեց չորացած արյունը և մաքրեց աչքերը: \nՇփոթված աջ ու ձախ նայեց, խորին լռությունը տարածվել էր չորս կողմ և թռչունները ուրախ-ուրախ հնչեցնում էին իրենց երգը: \nՀենց նույն ծառի գլխին, որի ստվերի տակ պառկած էր ինքը, բլբուլը թառ էր արել և երգում էր յուր անուշ մեղեդին: \nԲայց բլբուլի երգը նրա քարացած սրտի վրա ազդեցություն չարավ, այլ մոտի անդնդի ահռելի տեսքը և յուր միայնակությունը սարսափով լցրին Քոսակի սիրտը: \nՆա հիշեց Ռշտունյաց իշխանին և զարհուրեց: \n«Ի՞նչ եղավ նա, չէ՞ որ իմ ետևից էր գալիս, չլինի թե նրան բռնեցին», — մտածեց Քոսակը և փշերը սկսեց զգուշությամբ ետ քաշել և փնտրել իշխանին: \nԱռաջին ջանքը ապարդյուն անցավ, բայց մի փոքր էլ առաջ գնալով` սարսափահար կանգ առավ, երբ նկատեց Ռշտունյաց իշխանի այլանդակված դեմքը... \nՔոսակի նման քար սիրտն անգամ վախեցավ և տհաճությամբ երեսը շուռ տալով` ուզում էր ետ գնալ, բայց մի փոքր ժամանակ կանգ առնելով, բռնեց իշխանի մազերից և սկսեց քարշ տալ դեպի անդունդի եզրը: \nԱպա նա ետ արավ նրա սուրը, քրքրեց գրպանները և շպրտելով նրան անդունդը, կանչեց.\n— Գնա՛, դժոխքի բաժին եղիր, ա՛յդ է դավաճանների վախճանը, ո՞վ գիտե, ես ավելի վատթար մահով մեռնեմ, բայց ես սոված եմ, հաց եմ ուզում և հացի համար միայն հանձն եմ առել այդ ստոր պաշտոնը, իսկ դուք հանգիստ կյանք ունիք, բայց կրկին փառքի ետևից եք վազում, ահա ձեզ փառք, գնացեք, վայելեցեք: \n— Քոսակը ցած նայեց և սառնասրտությամբ գլուխը շարժեց: \nՌշտունյաց իշխանի գլուխը դիպել էր ժայռի սուր ծայրին և ուղեղը ցաքուցրիվ եղել, այնինչ ցածում, նրա մարմինը ինչպես մի մսի գունդ, դեռ շարունակում էր գլորվել…\nԻԱ\nՄի քանի գորշ ամպերի կույտեր սլանում էին երկնակամարի վրա և իրենց հետ միասին երկրիս վրա ցանում տխրության սերմեր... \nՀեղինեն կանգնած Կայեան բերդի սենյակներից մեկում, ուր առ ժամանակ տեղափոխված էր Աշոտ Երկաթի ընտանիքը, ինչպես մի արձան, լուռ դիտում էր ամպերի կուտակվելուն, և նրա սիրտը քաղվում էր: \nԱնթարթ աչքերը ամպերից չհեռացնելով, կարծես տեղեկություն էր ուզում նրանցից, մի լուր, մի համբավ, հույսի մի նշույլ էր խնդրում, բայց պատասխան չէր ստանում: \nՏխուր և հուսահատ էին այդ ամպերը, որոնք ավելի տխրեցնում, ավելի հուսահատեցնում էին նրան:\n\nՆա իջեցրեց հայացքը դեպի յուր ոտքերի տակ, ուր ահռելի անդունդի մեջ, օձի նման գալարվելով, վազում էր Ձորագետը և քերում բերդի ստորոտները: \nԽորին ուշադրությամբ Հեղինեն լսում է գետի հառաչանքը և կիսատ թեքվելով դեպի ձորը` պատասխանի սպասում: \nՍոսկալով նա լսում է, որ Ձորագետն էլ է լալիս, երկնքի պես նա էլ է հառաչում, և որ յուր սրտի նման ամենքն են տանջվում... \nԻ՞նչ կա արդյոք, մի՞թե իրեն նման որբ են բոլորը, անտեր, թշվառ, ծնողներից հեռացած, ի՞նչ վիշտ է ստիպում դրանց հառաչելու... \nԵվ Հեղինեն դյութական զորությամբ ուզում է ցած թռչել, ընկղմվել այդ խոր, անհասկանալի զորությունն իմանալու և հարցնելու նրանց վիշտը, բայց ուժասպառ ընկնելով պատնեշին, կրծքից դուրս է թռչում միայն խեղդող հեկեկանքը, և նա սկսում է երեխայի նման արտասվել...\n— Գևո՛րգ, ես քեզ սիրում եմ, հասի՛ր ինձ, սիրտս մաշվում է, հոգիս քաղվում: \nԵս միայնակ եմ այս հառաչող ու լացող տարերքի մեջ, միայնա՛կ, հասիր, Գևո՛րգ իշխան, հասիր, քո Հեղինեն քեզ է կանչում,— ասում էր նա և բազուկները տարածում դեպի ձորը` յուր սիրելույն գրկելու:\n\nԲայց ձայն չկա: \nԳևորգը նրան չի պատասխանում, և Հեղինեի տարածված ձեռքերը թրջվում են անձրևի կաթիլներով. նա սոսկալով ետ քաշելով ձեռքերը` խեղդում է յուր մեջ հեկեկանքի ձայնը: \nՀիշում է յուր տեսակցությունը Գևորգ իշխանի հետ, երբ իշխանը տարածվելով յուր ոտքերի տակ, սեր էր պաղատում: \nՀիշում է այդ պատկերը, և սառը դողը ցնցում է Հեղինեի մարմինը:\n\n— Օ՜... ի՞նչ իրավունքով եմ կանչում, քանի որ ես նրան դեպի հուր ու մոխիր ուղարկեցի: \nՆա ինձանից հաց ուզեց, ես նրան քար տվի, ջուր ուզեց յուր մորմոքված սիրտը հովացնելու, իսկ ես լեղի տվի... \nԻ՞նչ արի ես, ի՞նչ քարե սիրտ կար իմ մեջ, որ ես այդպես վարվեցի, իսկ հիմա կանչում եմ նրան... \nԲայց սրտիս մեջ անհայտ զորությունը էլ չի թաքնվում, այն ժամանակ ես խեղդեցի իմ մեջ, իսկ այժմ նա ժայթքում է, էլ չի դիմանում: \nՐոպե առ րոպե հոգիս մաշվում է և չծաղկած կյանքս թառամում: \nԻշխա՛ն, հասի՜ր, հասիր քո Հեղիներն, ես սիրում եմ քեզ:\n\nԿրկին ձայն չկար: \nՄեկը մյուսից դառն և սոսկալի մտքերը կրկին տանջում էին նրան և ավելի ու ավելի մաշում:\n\nԲայց կիրքը, վրդովմունքը և հոգեկան այլայլմունքը հետզհետե դադարում էին և տեղի տալիս սառն դատողությանը:\n\n— Իսկ եթե նա արհամարհի՞ ինձ, մոռանա՞... կամ սիրուցս ցնորված` յուր կյանքը վտանգների մեջ ձգի՞, այն ժամանակ ես ի՞նչ անեմ: \nՕ՜... սարսափելի է իմ դրությունը: \nԵս ճանաչում եմ Գևորգ իշխանի հոգին, չէ՛, նա ինձ չի մոռանա, ինձ չի արհամարհի, բայց վախենում եմ նրա հանդուգն բնավորությունից, նա կմտնի կրակի մեջ, թշնամու խիտ շարքերը, և թշնամու նիզակն ու սուրը չեն խնայի ինձ համար թանկագին կյանքը: \nԳևո՛րգ իշխան, ետ դառ, ես ետ եմ վերցնում իմ խոսքերը, — կրկնեց Հեղինեն և հեկեկանքը կրկին սկսեց խեղդել նրան: \nԱպա նա վճռեց նամակով ետ կանչել իշխանին պատերազմի դաշտից, բայց կրկին կանգ առնելով յուր վճռի վրա, երկար, շատ երկար մտածեց և ժողովելով յուր բոլոր արիությունը` կանչեց.\n— Է՛հ, ինչ լինում է թող լինի, թող խորտակվեմ ես, ոչնչանամ, նա պետք է հայրենիքին, և ես արգելք չպիտի լինեմ նրան...\nԵվ Հեղինեն այնքան հափշտակվել էր յուր մտքերով, որ չնկատեց անգամ, թե ինչ խլրտում ընկավ այդ ժամանակ բերդի մեջ և թե ինչպես նրա երկաթե դռները ահագին շառաչյունով փակվեցան: \nՄիայն այն ժամանակ նա գլուխը բարձրացրեց, երբ հեռու անտառի միջից լսվեցան պատերազմական փողերի ձայներ և ապա Կայեան բերդը, ուր գտնվում էր Աշոտ Երկաթի ընտանիքը և ուր բանտարկված էր Սյունաց Վասակ իշխանը, շրջապատվեց թշնամիներով:\n\nՀեղինեն վեր թռավ և դեպի թագուհին վազեց: \nԹագուհին գունատ ու տխուր էր: \nՆրա աչքերում երևում էխն արտասուքի կաթիլներ, որ Հեղինեի ներս գալով ուզեց ծածկել, բայց չհաջոզվեցավ:\n\n— Թագուհի՛, ովքե՞ր են շրջապատել բերդը, — հարցրեց Հեղինեն` համբուրելով թագուհու ձեռքը:\n\nԹագուհին արտասվալից աչքերը դեպի Հեղինեն դարձրեց և դողդոջուն ձայնով ասաց.\n— Հայրս:\n\n— Ինչպե՞ս հայրդ, մի՞թե ճշտվեցան լուրերը:\n\n— Այո՛, Հեղինե, ժամանակս այդպես է, աները փեսայի դեմ է կռվում, բարեկամը` բարեկամի, իսկ արտաքին թշնամին հանգամանքից օգտվելով` կամաց-կամաց ներս է խուժում: \nԱրաբներն արդեն ներս են մտել Այրարատյան երկիրը և սկսել են ավերել:\n\n— Թող աստված լինի թագավորի պահապանը, — ասաց Հեղինեն:\n\n— Ամե՜ն, — պատասխանեց թագուհին: \nԵվ այդ ժամանակ կրկին լսվեցավ փողերի ձայնը, որ երկուսին էլ ցնցեց:\n\nՓոթորիկը մոտենում էր, և նրանք չոքեցին աղոթելու....\nԻԲ\nԱլեկոծվում էր Հայաստանը...\nՇանթալից փոթորիկները բարձրանում էին ամեն անկյունից: \nՄինչդեռ Աշոտ Երկաթը զբաղված էր Աշոտ սպարապետին ընկճելով, յուր աներոջ` Սևադայի գնդերը արդեն ավերում էին յուր երկրները: \nԱմեն կողմից կարծես փոթորիկները պատրաստվում էին թափվելու Աշոտ Երկաթի գլխին և նրան բոլորին խորտակելու: \nՆախարարների և իշխանների մեջ զանազան կուսակցություններ ու զազրելի եսասիրությունը սաստկացել էին այն աստիճանի, որ ամեն մարդ ուզում էր օգուտ քաղել հանգամանքից և ինքնիշխան տեր դառնալ: \nՅուր հարազատ եղբայրը, աները, Աշոտ Սպարապետը, Գագիկ Արծրունին և Ափխազաց Գուրգեն իշխանը տակնուվրա էին անում յուր երկրները: \nՍևադան` Աահակ իշխանը, ինչպես մենք տեսանք, պաշարելով Կայեան բերդը, կարճ ժամանակից հետո առավ այն: \nԵրբ նա ներս մտավ այն դահլիճը, ուր գտնվում էին թագուհին` յուր աղջիկը և Հեղինեն, նա` Գարդմանաց հզոր իշխանը, շփոթված կանգ առավ և յուր արյունաներկ սուրը իջեցրեց ցած:\n\nԱյնտեղ` դահլիճի խորքում թագուհին և Հեղինեն չոքած աղոթում էին. նրանք չլսեցին մինչև անգամ, թե ինչպես ներս մտավ Սևադան և շանթահարի նման կանգ առավ դռներում: \nԽորին կսկիծը մի վայրկյան կրծեց Սևադայի սիրտը, բայց շուտով զսպեց իրեն և հաստատ քայլերով մոտեցավ նրանց:\n\n— Աղջի՛կս, — ասաց նա և ուզեց գրկել թագուհուն, բայց թագուհին նայեց նրան, մի ճիչ արձակեց և անշնչացած ցած ընկավ: \nՀեղինեն փաթաթվեց նրան և սկսեց ուշքի բերել:\n\n— Դու թո՛ղ նրան, — հրամայեց Աևադան և համբուրեց թագուհու մարմարյա ճակատը. նրա աչքերում երևեցան արտասուքի կաթիլներ: \nԲայց շուտով զսպեց յուր հոգու վրդովմունքը և դառնալով դեպի յուր նիզակակիցները` հրամայեց.\n— Սյունյաց Վասակ իշխանին ազատել բանտից, իսկ այս թռչնակին լավ պահպանել, մինչև որ հասցնենք Գագիկ Արծրունու ձեռքը, — ասաց նա` ցույց տալով Հեղինեին:\n\nՀեղինեի մարմնով մի ցնցում անցավ և չոքելով արդեն ուշքի եկած թագուհու առաջ` կանչեց.\n— Ո՛չ ինձ մի բաժանեք թագուհուց, կամ սպանեցեք այստեղ:\n\n— Թողեք դրան ինձ հետ, ինչպես նա, նույնպես և ես քո գերին եմ, հա՛յր, արա ինչ անելու ես, — ասաց դողդոջուն ձայնով թագուհին և բռնեց Հեղինեի ձեռքը:\n\n— Լա՛վ, այդ հետո կտեսնենք, — ասաց խրոխտ ձայնով Սևադան և դուրս գնաց:\n\nՀափշտակելով Կայեան բերդը և միջի կանանց ու տղամարդկանց գերի քշելով, Սևադան մի ուրիշ բերդ է առնում և յուր անցած ճանապարհի վրա գտնված գյուղերն ու շեները քարուքանդ անում, հրո ճարակ դարձնում: \nԱնգթաբար նա կրակի է մատնում չհասունացած արտերը և ապա գնալով կանգ է առնում Տավրիշո լեռան ձորի վրա: \nԼուրը հասնում է Աշոտ Երկաթին, և նրա սիրտը լցվում է թախիծով: \nԿայծակի արագությամբ նա 300 մարդով թռչում է դեպի Տավրիշո լեռները և առանց ուշք դարձնելու Սևադայի ուժեղ գնդին` պատրաստվում է հարձակվելու նրա վրա:\n\nԱշոտ Երկաթը բարկությունից մռմռում էր, կատաղության ամենասոսկալի բոցը կրծում էր նրա սիրտը, բայց նա դեռ զսպում էր իրեն: \nՄարտիրոս հայրը կանգնած էր մոտը և համոզում էր թագավորին` արյուն չթափել, եթե հնարավոր է:\n\nՍևադան բանակ էր խփել մի քարաժայռի մոտ և յուր զորքերի վրա վստահացած` արհամարհում էր Աշոտ Երկաթին, երբ Մարտիրոս հայրը խաչը ձեռքին երևեցավ նրա բանակում: \nՍևադան զարմացավ և միևնույն ժամանակ մի տեսակ սառը դող անցավ նրա մարմնով, երբ տեսավ յուր առաջ կանգնած Մարտիրոս հորը, որի մասին շատ բան էր լսել: \nՆա հավատում էր, թե այդ ալևոր ծերունին կարող է դյութել յուր ամբողջ գունդը, և այն ժամանակ, կռվի բախտը ուրիշ ելք կստանա: \nԲայց Սևադան զսպեց իրեն և ուզեց իմանալ նրա գալու պատճառը:\n\n— Ծերունի՛, ինչու՞ ես կռվի դաշտում, երբ քո տեղը վանքի խուցն է, ուր պիտի աղոթես քո հոգու փրկության համար: \nԱսա՛, ինչ ասելու ես, շտապի՛ր, իմ սուրը ծարավ է Աշոտ Երկաթի արյանը:\n\n— Սահա՛կ իշխան, իջեցրու քո բարկությունը և հիշիր, որ վերը կա աստված, որն ամենքին ըստ արժանվույն է վարձատրում: \nՀիշիր, որ Աշոտ Երկաթը քո փեսան է: \nԶուր արյուն մի՛ թափեք: \nԵս իջեցրի Աշոտ Երկաթի բարկությունը, և նա խնդրեց հայտնել, թե «ի՞նչ չար բան կամ ի՞նչ վնաս եմ հասցրել քեզ, որ քեզանից այսպիսի ծանր աղետներ եմ ստանում: \nԻնչու՞ դու մոռանում ես քո երդումը Ախայեան գյուղի մոտ և պատրաստվել ես թափելու իմ արյունը: \nԱրդ, դարձի՛ր քո բարկությունից, վերադարձրու ինձ երկու բերդը և իմ ընտանիքը, որ հափշտակել ես, ու հեռացիր իմ երկրից: \nԵվ այն ժամանակ մեր մեջ խաղաղություն կտիրի, ու մենք կլինենք հարազատ հայր և որդի»17:\n\nՍևադան մինչև վերջը լսեց նրան և ապա, դառնալով դեպի վանահայրը, ասաց.\n\n\n\n\n\n— Դու կաց այստեղ և ես անձամբ նրան պատասխան կտամ: \n— Ապա նա հրամայեց յուր զորքին շարվել և պատրաստվել կռվի: \nՈւթ հազարի չափ զորքը շարժվում էր առաջ, դեպի այն բլրակը, ուր կանգ էր առել Աշոտ Երկաթը յուր 300 հոգնած կտրիճներով: \nԱշոտ Երկաթի վրա սարսափ ձգելու համար Սևադայի հետևակ գնդերը շարվեցան մի կողմում և վահանները առաջ քաշելով պարիսպ կազմեցին: \nՀետևակի թիկունքին կանգնել էր հեծելագունդը, իսկ առաջապահ ձիավոր գունդը, վահանները առաջները քաշած ու մերկացրած սրերը ձեռքին, զինվորական վարժություններ էր անում Սևադայի առաջ և սարսափ ազդելու նպատակով ետ ու առաջ էր շրջում: \nԱրեգակի ճառագայթները պսպղում էին նրանց սաղավարտների, պղնձի ու պողպատի վրա և սարսափելի տեսարան ներկայացնում:\n\nՆայում էր Աշոտ Երկաթը այդ ահարկու գնդին, և խորին թախիծը պատում էր նրա սիրտը: \nՆայեց նա յուր հոգնած կտրիճներին, ապա նրանց միջից 200-ը միայն ընտրելով, բլրից ցած իջավ և ապա, յուր հայացքը վեր ուղղելով, կանչեց.\n— Տե՛ր, եթե ես եմ սխալը և այս երդմանը ստողը` կտրիր իմ գլուխը այդ հանցանքի համար, իսկ եթե իշխանն է սուտ, պատժիր նրան և փրկիր ինձ տարապարտ մահվանից, որ նա թափում է ինձ վրա:\n\nԵվ ապա այդ երդման թուղթը, որ կապել էին փեսան ու աները Ախայեան գյուղի մոտ, ամրացնելով խաչանիշ դրոշակի վրա, հրամայեց յուր կտրիճներին առաջ խաղալ: \nՄրրիկը այնպիսի ուժգնությամբ չէր հարձակվի, ինչպես Աշոտ Երկաթը հարձակվեց Սևադայի գնդերի վրա, և այնտեղ մի ակնթարթում տարածեց զարհուրելի սարսափ: \nՍևադայի գնդերը ցաք ու ցրիվ եղան, շարքերը խանգարվեցան և մոլորված ոչխարների նման սկսեցին ցրվել հովտի, մացառների ու լեռների մեջ: \nԲայց Աշոտ Երկաթի կտրիճները հասնում էին նրանց ամեն տեղ և սրախողխող անում:\n\nՈւթ հազարից բաղկացած գունդը ցաք ու ցրիվ եղավ և կոտորվեցավ, մնացին միայն ինքը Սևադան և յուր որդի Գրիգորը, որոնց բռնելով բերեցին Աշոտ Երկաթի մոտ, որը սոսկալի կատաղության մեջ հրամայեց կուրացնել նրանց:\n\nԱպա կրկին ետ խլելով Կայեան և մյուս բերդը, ազատեց թագուհուն և Հեղինեին, իսկ Գարդմանաց երկիրը նվաճելով յուր իշխանության տակ, վերադարձավ յուր երկիրը, իսկ Մարտիրոս հայրը քաշվեց դեպի Բյուրականի վանքը:\n\nԻԳ\nԱրևն արդեն թեքվել էր դեպի մուտքը, նրա թեք ճառագայթները շեշտակի ընկել էին Քոսակի աչքերին, որը դեռ անուշ խռմփացնում էր ծառի տակ: \nԵրբեմն-երբեմն միայն նա անգիտակցորեն ձեռքը դեպի դեմքն էր տանում և դեմքից քշում ճանճերին ու մոծակներին, որոնք անխնա կերպով ծծում էին նրա երեսի չորացած արյունը և նրան անհանգստություն պատճառում: \nՀանկարծ նա շանթահարի նման վեր թռավ և ձեռքը դեպի սևացած վիզը տարավ: \nԱյնտեղից բզզալով թռավ մի ինչ-որ ճանճ և երբ ձեռքին նայեց` այնտեղից արյան նշան տեսավ, որ տհաճություն պատճառեց Քոսակին:\n\n— Անպիտան իշամեղուներն ինձ հանգստություն չեն տալիս, կարծես քիչ էր երեսս ճանկռտվել, սրանք էլ պակասն են լրացնում, — մռմռաց նա և սկսեց ճմլկոտվել և բերանը լայն բանալով օրոշտալ:\n\n— Է՜ ... այս ինչքա՜ն եմ քնել, — շարունակեց նա, — արևն արդեն շուտով մայր կմտնի, այնինչ այս անտեր փորիս մեջ ոչինչ չկա, սովածությունը ինձ արդեն սկսում է տանջել:\n\n— Այստեղ մնալն անհնար է, կարելի է քաղցածությունից մեռնել, և իմ դիակը վայրենի գազանները քարշ կտան, ինչպես գուցե քարշ են տվել իշխանի դիակը:\n\nԵվ Քոսակը, հետաքրքրվելով Ռշտունյաց իշխանի դիակի վիճակով, վեր կացավ և դեպի ձորը նայեց: \nՁորի մեջ, դիակի վրա, բազմաթիվ ագռավներ նկատեց, որոնք ագահաբար գիշատում էին այն: \nՄի դիվական ժպիտ խաղաց Քոսակի վայրենի դեմքին, և նա քար վերցնելով գլորեց դեպի ձորը: \nԱյդ ժամանակ ագռավները իրենց կռնչյունով թողին դիակը և սկսեցին պտտվել օդում: \nՆրանք, ինչպես երևում է, շատ դժգոհ մնացին, որ խանգարեցին իրենց անուշ ընթրիքը:\n\nՔոսակը մի առժամանակ նայեց ագռավներին, դիակին և հետո տհաճությամբ շուռ տվեց երեսը: \nԱպա կատվի դյուրաշարժությամբ բարձրացավ ծառի վրա և սկսեց շրջակայքը դիտել: \nՇուրջը կատարյալ անշարժություն էր տիրում: \nԹռչունները միայն վերջին երգն էին երգում և սլանում դեպի իրենց բները, այնինչ արևը սկսում էր թաքնվել հեռու լեռների քամակին: \nԻրեն բոլորովին ապահով կարծելով՝ Քոսակը ցած իջավ ծառից և այժմ սկսեց ճանապարհ որոնել, որ դուրս գա փշի այդ անտառից, մեծ դժվարությամբ մացառներից բռնելով և անդնդի վրա կախ ընկնելով, քայլ առ քայլ առաջ էր գնում: \nՄի փոքր անզգուշություն, մի աննշան անհաջողություն, և նա անդունդը կգլորվեր, բայց նա ոչ մի բանի ուշք չէր դարձնում և երբ դուրս եկավ այդ դժվար ճանապարհից ու հասավ ապահով տեղ, ազատ շունչ քաշեց:\n\n— Վերջապե՜ս, — ասաց նա, — այժմ ես ազատ եմ և իմ ճանապարհին արգելք չկա, բայց թե ո՞ւր պիտի գնամ…\tԲայց նախքան ուր գնալս վճռելը, ես քաղցած ու ծարավ եմ…\tՄի փոքր էլ առաջ գնամ, տեսնեմ աստված ի՞նչ է հաջողում:\n\nՆա կրկին սկսեց առաջ գնալ, թեև նրա ոտքերը հազիվ էին շարժվում, երբ անձրևից գոյացած, լճացած ջուր տեսավ յուր առաջը և առանց ուշք դարձնելու ջրի պղտորությանը, ագահությամբ խմեց ջուրը և ապա սկսեց երեսը լվանալ: \nԱյդ բանը նրան մի փոքր զովացրեց և այժմ սկսեց յուր անելիքի վրա մտածել:\n\n— Է՛հ, հայերից օգուտ չկա, — ասում էր նա, — աստծո ձեռքը պահպանում է Աշոտ Երկաթին և զուր դավաճանները նրա դեմ որոգայթներ են լարում: \nԱմեն տեղ իմ տերերը ջարդվում են և ես մինչև օրս մի կտոր հացի տեր չդարձա, չնայած իմ այսքան ջանքերին, բայց մինչև ե՞րբ... \nՉէ՜ պետք է ձեռք վերցնել դրանցից, ինձ ոչ Գագիկ Արծրունին մի բանի տեր դարձրեց և ոչ Աշոտ սպարապետը, իսկ Ռշտունյաց իշխանը հո սատանաների բաժին եղավ: \nԱստված դրանցից ձեռք է քաշել, ես ուրիշ բան պիտի գտնեմ, թե չէ սոված կմեռնեմ... \nԱ՛յ, արաբներին ծառայություն անելը վատ չէ, նրանց մոտ մարդ կարելի է դառնալ, ի՞նչ անենք, թե նրանք ինձ կստիպեն հավատս ուրանալ: \nԻնչի՞ս է պետք ինձ հավատը, նրանք որ քրիստոնյա չեն, ինչո՞վ են մեզանից պակաս, մի՞թե նրանց թուրը մեր թրից ավելի կտրուկ չէ: \nՉէ, վճռած է, ես պիտի ներկայանամ արաբաց գլխավորին և իմ արյունակիցների արյունով ապահովեմ ինձ և հետո մի անկյուն քաշվեմ: \nԱշխարհս այդպես է, որ կողմը կշռի թաթը ծանր է, այն կողմը պիտի հակվել: \nԱյս րոպեին մեր բոլոր իշխանները, թագավորից սկսած, վախենում են արաբներից և իրենց ունեցած-չունեցած ոսկիները նրանց են ուղարկում: \nԵս ուրեմն ի՞նչ հիմարություն եմ անում, որ նրանց մոտ ծառայության չեմ մտնում, քանի որ գիտեմ, որ նրանք լավ վարձատրում են այն հայերին, որոնք-մոռանում են Քրիստոսին և Մահմեդին պաշտում...\nԱյդպես մտածելով Քոսակը առաջ էր գնում, առանց նկատելու, որ օրը մթնում էր և երկիրն ընկղմվում խավարի մեջ: \nԲայց նա լավ ծանոթ էր ճանապարհներին, գիտեր երկրի յուրաքանչյուր ծակուծուկը, ուստի գիշերից ամենևին չէր վախենում: \nԵրբ մի փոքր էլ առաջ անցավ և դուրս եկավ սիզավետ կանաչներից, նրա առջև բացվեց մի խաչաձև ճանապարհ: \nՃանապարհներից մեկը տանում էր դեպի Դվին քաղաքը մյուսը` դեպի Նախճվան, ուր այդ ժամանակ նստած էր Յուսուֆի փոխանորդը` արաբաց Նըսր ոստիկանը: \nՄյուս ճանապարհները տանում էին դեպի Երազգավորս, Վասպուրական և այլն: \nՔոսակը կանգ առավ ճանապարհի մեջ և խոր մտածող մարդու նման, ձեռքը դեպի ճակատը տարավ: \nՆա տատանվում էր, թե ո՞ր ճանապարհով գնա:\n\n— Դեպի Վասպուրակա՞ն, Վա՞ն, Գագիկ Արծրունու՞ մոտ... չարժե, նա էլ պոչը կամաց-կամաց հավաքել է, յուր աղջկա փախուստից հետո խելքը վրան չէ և, բացի դրանից, ի՞նչ պիտի ասեմ, որ գնամ: \nՆա ինձ արհամարհելուց հետո ոչ մի պարգևի չի արժանացնի: \nԴեպի Դվի՞ն գնամ, ո՞ւմ մոտ: \nԱշոտ Սպարապետը հազիվ յուր գլուխն առավ փախավ և ո՞վ գիտի, թե հենց հիմա նա Աշոտ Երկաթի ձեռքին չէ, և մոխիր չի դարձել Դվինը... \nՉէ՛, պետք է այս ճանապարհը ընտրել, դեպի Նախճվան, ուր նստած է Նըսրը, այնտեղ պետք է Մահմեդին երկրպագություն տալ և, որոշ ժամանակից հետո, հանգիստ ապրել... — ասաց Քոսակը և հաստատ քայլերով դեպի Նախճվան տանող ճանապարհը գնաց: \nՔիչ հետո նա կորավ խորին մթության մեջ…\nԻԴ\nԴվինի ճակատամարտից հետո Գագիկ Արծրունու սրտի մեջ սկսել էր մի ինչ-որ որդ շարժվել, որ գիշեր-ցերեկ հանգստություն չէր տալիս: \nԳագիկը զգում էր, որ յուր հոգվո մեջ գտնվող որդը այժմ մեծացել, ահռելի կերպարանք էր ստացել, իսկ այդ որդի շարժմունքին` յուր մեջ գոյություն ունեցող խղճին այժմ դժվար էր լռեցնելը... \nԳիշեր էր: \nԼիալուսինը փռել էր յուր դյութող լույսը, և նրա ճառագայթները պար էին բռնել Վանա լճի կոհակների հետ, որոնք ծփծփում էին մանրիկ ալիքներով ու կորչում հեռու ջրերի մեջ: \nԲնության մեջ տարածված էր մի այնպիսի խաղաղություն, որ մարդկային հոգին լցնում էր ցնորքներով և նրան տանում դյութական այն աշխարհը, ուր գոյություն չունեին աշխարհային մանր ու ցած գործերը: \nԱյդ ժամանակ Գագիկ Արծրունին, հրապուրված բնության այդպիսի հրաշալիքներից, իր շքեղ պալատից դուրս եկավ և յուր մտասույզ հայացքը անգիտակցորեն նախ ձգեց լճի լայնատարած կապտության վրա, ուր լուսնի ճառագայթներն էին խաղում և ապա հեռու, դեպի աղոտ մթության մեջ կորչող լեռները: \nՆրա հոգին լցված էր վշտերով և անհասկանալի հույզը շփոթում էր նրա արագ բարձրացող կուրծքը: \nՆրա կրծքի տակ, ուղիղ սրտի մեջ, շանթեր էին ցցված, այնտեղ վերքերը թարախ ու ժահր էին արտադրում, դեղ ու դարման էին պետք, վշտին սփոփանք էր պետք, բայց ո՛չ այս կար և ո՛չ այն, ու Գագիկ Արծրունին տանջվում էր և կսկծում...\n— Հեղինե՜, հասիր ինձ, սփոփիր և բժշկիր վերքս, — կանչեց հանկարծ Գագիկը մի այնպիսի խղճալի, հուսահատ ձայնով, որ կարծես նրա թոքերը կտոր-կտոր եղան և պատառվեցավ սիրտը: \nՆրա կանչի հնչյունները կորան անհուն լռության մեջ և կարծես սուզվելով լճի անդնդի մեջ` պատասխան չստացան:\n\n— Աղջի՛կս…\tես զղջում եմ իմ արարքները, հասի՛ր ինձ, — կրկնեց Գագիկը, և Վասպուրականի հպարտ արքայի աչքերում երևեցան արտասուքներ, որոնք մի վայրկյան միայն ցոլացին լուսնի ճառագայթների տակ և ապա ընկան գետին: \nԼալիս էր Գագիկ Արծրունին, լալիս էր, և այդ արտասուքները հանդարտեցնում էին նրա հոգու վրդովմունքը և խաղաղեցնում այն սոսկալի ցավերը, որ առաջացնում էր նրա սրտի որդը, այդ արդար բողոքը, խղճի խայթը:\n\n— Արի՜, աղջի՛կս, արի՜, ի՞նչը փախցրեց քեզ քո հորական տնից, սե՞րը, թե հորդ ամոթալի արարքը: \nԵթե սե՞րը, ես կշաղկապեմ քեզ քո սիրած մարդու հետ, իսկ եթե հորդ ամոթալի արարքը, նա արդեն զղջում է յուր արարքը և զզվում է յուր անցյալից... \nԱրի՛, Հեղինե՛, արի՛, հորդ բազուկները քեզ են կարոտում, նրա զղջացող սիրտը քեզ է կանչում, — ասում էր նա և կրկին հառաչում:\n\n— Ես հաշտվում եմ խղճիս հետ, դարձի՜ր, Հեղինե՛, դարձի՛ ր և ուրախացրու ինձ քո խելոք խոսքերով: \nԱռանց քեզ դառն կլինի փակել աչքերս, առանց քո ժպիտի սև կլինի կյանքս: \nՓառասիրությունիցս հեռանում եմ լոկ քո սիրո պատճառով: \nՄիայն քեզ, Հեղինե՛, ուզում եմ տեսնել, գեթ մի անգամ էլ գգվել, համբուրել և ապա մեռնել:\n\nԽելագարի նման յուր պղտոր հայացքը դարձրած դեպի աղոտ հեռավորությունը, Գագիկը մտքով թռել էր դեպի Հեղինեն և կարծես խոսում էր հետը: \nԾնողական սիրտը քաշում էր յուր դստեր կարոտը, և այդ կարոտը շատ խոր ու զգացված էր, այնքան խոր, որ Գագիկ Արծրունուն երևում էր նազելի դստեր սիրուն դեմքը, որը յուր թախիծով լի աչքերը դարձրել էր դեպի հայրը: \nԱ՛խ, ինչքան համեստ, սուրբ և անարատ էր յուր աղջկա հայացքը: \nԲայց ինչքա՛ն վշտահար արտահայտություն ուներ նա: \nՏանջված, մաշված և դժգույն էր Հեղինեի դեմքը, այն չէր, ինչ որ առաջ, երբ կուսական անհոգ և անմեղ ժպիտը փայլում էր նրա կայտառ երեսին:\n\n— Ի՞նչը վրդովեց քո անմեղ սիրտը, ո՞վ կորցրեց քո ծաղկափթիթ ժպիտը, խավարեցրեց ալ վարդ կտրած այտերդ: \nՈ՞ր անգութ ձեռքն է նկարել վշտի նշանները քո անմեղ ճակատին: \nՀեղինե՛, ամբողջ Վասպուրականը կծախեմ և քո ոտքերի տակ կդնեմ, որ դու դարձյալ ժպտաս այնպես, ինչպես առաջ, ոստոստաս անուշիկ տատրակի նման և երջանիկ լինի՜ս... \nԻսկ դու ո՞ւր ես, ո՞ւր, հեռու ինձանից, չարանենգ բախտին խաղալիք, քեզ անհուն սիրով սիրող ծնողիցդ հեռու:\n\nԳագիկը մտքերի մեջ այնքան խորասուզված էր, որ ոչ մի բան ո՛չ տեսնում, ո՛չ զգում էր. նա ամբողջովին ամփոփված էր յուր աղջկա հիշողություններով, որոնք սուր սլաքի նման ծակում էին նրա սիրտը: \nՆա չէր զգում մինչև անգամ, թե ինչպես կամաց-կամաց ցուրտը սաստկանում էր և սառը քամին շոյում նրա բորբոքված սիրտը: \nՎերջապես ցուրտը թափանցեց մինչև ոսկորները, և նա ցնցվեց, զգաց իրողությունը ու խոր մտքերի մեջ ընկղմված դարձավ պալատ: \nՄյուս օրն ևեթ նա նամակ ուղարկեց Հեղինեին և հայտնեց յուր սիրտը, յուր հոգին, այնուհետև Աղթամար կղզում սկսեց կառուցել մի շքեղ և հոյակապ եկեղեցի, հանուն Սրբո Խաչին (822 թ.), ուր ինքը մոռացության տալով յուր վիշտը, անձամբ հսկում էր եկեղեցու շինությանը:\n\nԻԵ\nՄի ձիավոր, պարզ գյուղական հագուստով, թռչում էր լայն ճանապարհով Վասպուրականից դեպի Այրարատյան երկիրը: \nՔափ ու քրտինքի մեջ կորել էր նրա ձին, բայց նա անխնա կրկին մտրակում էր ձիուն և շտապում առաջ: \nԱրդեն երեկոյացել էր, և մութը սկսել էր պատել. ուստի նա աշխատում էր շուտ մի իջևանատեղ հասնել, հանգստանալ և առավոտյան կրկին շարունակել ճանապարհը:\n\n— Մի քի՛չ էլ առաջ, ի՛մ ձի, մի փո՛քր էլ եռանդ, և մենք կհանգստանանք, ապա վաղը երեկոյան տեղ կհասնենք, նամակը Հեղինեին կհանձնենք և կրկին դեպի Վասպուրական: \nԱյդ ծառայության համար Գագիկ Արծրունին ինձ լավ կվարձատրի և այն ժամանակ ես քեզ նուշ ու չամիչ կուտեցնեմ, և դու կմոռանաս քո հոգնածությունը,— ասում էր ճանապարհորդը, շոյում յուր ձիուն և ապա ձեռքը տանելով դեպի ծոցը, շոշափում էր նամակը, որ հավաստիանա նրա այնտեղ լինելը:\n\n— Գիտե՞ս, իմ ձի՛, ի՞նչ ահագին վարձատրություն խոստացավ Գագիկ Արծրունին, եթե Հեղինեից ուրախ պատասխան բերեմ նրան... \nԴրանով ամբողջապես կապահովվեմ, և իմ ընտանիքը կազատվի սովածությունից, էհ, վերջապես ես էլ եմ մի բանի տեր դառնում, մարդամեջ ընկնում, թե չէ օր չէ, որ ես քաշում եմ: \nԱյս մեր իշխաններն էլ հո ոտնատակ տվին խեղճ ժողովրդին, քամեցին նրա արյունը... \nԲայց մեր իշխանը` Գագիկ Արծրունին, շատ լավ մարդ է, հավատա, որ լավ մարդ է, խելոք, հեռատես, ի՞նչ անենք, որ առաջ մի փոքր գժություններ արավ և դրա համար էլ աստված պատժեց, աղջիկը նրանից փախավ, որի կարոտից հալումաշ է լինում, իսկ հիմա փոշմանել է և վանքեր է շինում յուր մեղքը քավելու: \nԷ՛հ, աստված բարի տա նրան, — ասում է ճանապարհորդը յուր ձիու հետ խոսելով և շտապեցնելով նրան:\n\nԱյդ ժամանակ արևը արդեն թաքնվել էր, ճանապարհին ոչ մի մարդ չէր երևում, այնինչ բնության մեջ թռչուններն ու բզեզները սկսել էին իրենց երեկոյան ճռվողյունն ու աղմուկը: \nԱրտույտն յուր երգն էր երգում նստած նորաբույս արտերի մեջ, դեղձանիկները սկսել էին իրենց դայլայլիկը իսկ ճպուռն ու բզեզները` իրենց չափավոր ծղրտոցը:\n\nՃանապարհորդը բավականին տեղ առաջ գնաց, արդեն մթնել էր, երբ ճանապարհի ծայրին մի հետիոտն մարդ նկատեց, որ գլուխը կախ ձգած գնում էր: \nՃանապարհորդը ձին արագացրեց նրան հասնելու: \nՀետիոտն մարդը, ձիու դոփյունները լսելով, կանգ առավ: \nԵրբ ձիավորը մոտեցավ, խորին ուշադրությամբ սկսեց զննել ճանապարհորդին:\n\n— Բարև՛, բարեկա՛մ, — ասաց ձիավորը և կանգնեցրեց ձիուն:\n\n— Բարև՛, — պատասխանեց անծանոթը:\n\n— Որտեղի՞ց ես գալիս:\n\n— Վասպուրականից, շտապում եմ գործով, ուզում եմ այս գիշեր հանգստանալ, որ վաղը կարողանամ տեղ հասնել և իմ տիրոջ հանձնարարությունը կատարել:\n\n— Բայց ո՞վ է քո տերը:\n\n— Ո՞վ է…\tմի՞թե չգիտես ո՞վ է Վասպուրականի տերն ու թագավորը` Գագիկ Արծրունին:\n\n— Որտեղից իմանամ, ինքս մի ռամիկ մարդ, մեր իշխաններից ի՞նչ տեղեկություն ունենամ:\n\n— Բայց մի՞թե դու հայ չես, որտեղացի՞ ես, որ չգիտես, թե ինչ է կատարվում Հայաստանում:\n\n— Աստված վկա, ոչինչ չգիտեմ, ես էլ հեռու երկրից եմ գալիս և գնում եմ մշակության: \nԱյսօր այնքան ման եմ եկել, որ հազիվ եմ ոտքերս շարժում: \nԼավ է որ այստեղ մոտիկ գյուղ կա և այնտեղ կհանգստանամ:\n\n— Այդ շատ լավ եղավ, ուրեմն միասին կհանգստանանք, — ասաց ձիավոր մարդը և իջնելով ձիուց, սանձը կուռը ձգեց, ու նրանք առաջ գնացին: \nՀեռու լեռան ստորոտին երևում էր գյուղի ծուխը, կարճ ժամանակից հետո նրանք գյուղ կհասնեն:\n\n— Ի՞նչ է անունդ, բարեկա՛մ, — հարցրեց ձիավորը:\n\n— Քոսա՛կ, պատասխանեց մեզ ծանոթ Քոսակը և իսկույն ևեթ փոշմանեց, որ յուր իսկական անունը հայտնեց, բայց նկատելով, որ յուր ուղեկցից չճանաչվեց, սիրտ առավ և սկսեց մանրամասն հարցուփորձ անել, թե նա ո՞ւր է գնում և ինչու՞: \nՁիավորը չէր ուզում հայտնել իսկությունը և խոսքերը ծռմռում էր, բայց Քոսակը թափեց յուր բոլոր ճարտարությունը և հաջողվեցավ իմանալ:\n\n— Նամակ ունիմ Գագիկ Արծրունուց, — վերջապես ասաց նա:\n\n— Ո՞ւմ վրա, — հարցրեց հետաքրքրությամբ Քոսակը, և նրա աչքերը փայլեցին մի տեսակ հրեշային փայլով:\n\n— Իր աղջկա` Հեղինեի վրա: \nՄեր իշխանը կանչում է Հեղինեին: \nՕ՛, եթե գա Հեղինեն, այն ժամանակ ես բախտավոր կլինեմ, նա ինձ առատ կվարձատրե, — ասաց ձիավորը և գոհունակությամբ սկսեց բեղերը սրել: \nԲայց Քոսակը այլևս ուշք չէր դարձնում նրա խոսքերին: \nՆա արդեն հասկացավ բանի էությունը, և հրեշավոր միտքը սկսեց ծնունդ առնել նրա գլխում:\n\n— Գիտե՞ս, բարեկա՛մ, ինչքա՛ն բախտավոր կլինեմ, եթե Հեղինեն համաձայնի վերադառնալ, օ՛, ինձ նման բախտավոր ոչ ոք չի լինի, վերջապես կազատվեմ անպիտան չքավորությունից:\n\n— Իհարկե, իհարկե, գիտեմ կցկտուր բառերով պատասխանեց Քոսակը:\n\n— Դու ի՞նչ գիտես, հը՞...— հանկարծ հարց առաջարկեց ձիավորը և շեշտակի նայեց Քոսակի աչքերին:\n\nՔոսակը դողաց. նոր հասկացավ, որ յուր մտքի հետ ընկնելով կարող էր մատնել իրեն, ուստի ժողովելով յուր սառնասրտությունը, ասաց.\n— Այն գիտեմ, որ դու բախտավոր կլինես, որ Գագիկ Արծրունին լավ կվարձատրի քեզ, եթե աղջիկը համաձայնի գալ:\n\n— Իսկ եթե չհամաձայնի՞...\n— Ինչպե՞ս չի համաձայնի, Հեղինեն անպատճառ կգա: \nՆրանք մտան գյուղ և մի թեթև ընթրելուց հետո Գագիկ Արծրունու մարդը ուզում էր քնել, բայց Քոսակը գինուն զոռ էր տալիս և չէր թույլ տալիս քնելու: \nՆա խոսքը միշտ նամակի մասին էր գցում և աշխատում էր իմանալ, թե ո՞ւր է պահված այդ նամակը:\n\n— Ո՞ւր է այդ նամակը, — հարցրեց Քոսակը, երբ տեսավ, որ գինին յուր բարեկամի գլուխն ընկավ:\n\n— Ահա այստեղ, ծոցումս, չե՞ս հավատում:\n\n— Ինչպես չեմ հավատում, բայց ես շատ հետաքրքրվում եմ իմանալ, թե ինչպես են գրում իշխանները:\n\n— Դու կարդալ գիտե՞ս:\n\n— Ո՛չ, ես կարդալ որտեղի՞ց կիմանամ:\n\n— Հը՜մ, եթե գիտենայիր, կզարմանայիր, թե ինչ մարգարիտի նման է մեր իշխանի գիրը:\n\nՔոսակը նորից լցրեց կավե ամանները գինով և երբ դատարկեցին, դարձավ դեպի ընկերը:\n\n— Ցույց տուր տեսնենք, որ ես էլ իմանամ, թե աշխարհիս երեսին ես էլ եմ ապրում ու տեսել եմ իշխանների գիրը:\n\n— Ահա, տե՛ս, — ասաց Քոսակի ընկերը և ծոցը երկար քրքրելով հանեց շորի մեջ փաթաթած մագաղաթի կտորը և մեկնեց դեպի նա:\n\nՔոսակի աչքերից կայծեր թռան, նա ճանաչեց Գագիկ Արծրունու գիրը և ետ դարձնելով, ասաց.\n— Ճիշտ որ մարգարտաշար է:\n\nՔիչ հետո յուր ընկերը խոր քնի մեջ ընկղմվեց, այնինչ Քոսակը արթուն էր և երբ լսեց նրա խռխռոցը, զգուշությամբ նրա ծոցից հանեց Գագիկ Արծրունու նամակը և հեծնելով յուր ընկերոջ ձին, կես-գիշերին սլացավ առաջ...\nՊարզ, անամպ երկնակամարի վրա զվարթությամբ բարձրանում էր արևը և յուր կենարար ճառագայթները սփռում չորս կողմ: \nՀուսահատ, աղքատացած և ոտնատակ տված գյուղացին դեպի դաշտն էր շտապում, խանութպանը` դեպի խանութ, վաճառականը յուր առևտուրն էր սկսում, երբ հանկարծ մի չարագուշակ դեպք սառցրեց ամենքին և մի տեսակ ահավոր դրության մեջ ձգեց նրանց: \nՕրվա կեսին, երբ ամեն մարդը տաքացած յուր գործն էր շտապում վերջացնելու, լույսը սկսեց հետզհետե անհետանալ և նրա տեղ տիրեց խորին, անթափանցելի խավարը: \nԱներևույթ զորությունը ծածկել էր արևի երեսը, և նրա փոխարեն երկնքի անհուն տարածության վրա փայլփլում էին աստղերը և հուսո միայն թույլ նշան թողնում սարսափահար ամբոխի սրտում: \nՄութ խավարի մեջ հանկարծակի լսվեցան սիրտ պատռող հառաչանքներ և զարհուրելի հեծկլտանք: \nԱմբոխը չոքել էր, ձեռքերը տարածել դեպի վեր, դեպի անմահը և աղոթք էր անում: \nԱմբոխը աղոթում էր անկեղծ, անարատ սրտով և խնդրում, որ տերը հեռացնե հայոց ազգից այն պատուհասը, ինչ որ գուշակում էր արևի խավարումը: \nՆա հավատում էր, որ երկինքը արևի խավարում ով գուժում է ազգին հասանելիք վիշտը և նա, առանց այդ էլ վշտի և տանջանքի մեջ լինելով, սարսափում էր նոր գալիք չարիքից:\n\nԲայց աներևույթ զորությունը երկար չպահեց արևի երեսը և խավարը հետզհետե նահանջեց, և նրա տեղ կրկին բացվեցավ պայծառ լույսը, այնինչ ամբոխի սրտի մեջ մնաց մի անորոշ, մթին կասկած գալիք չարիքի մասին:\n\nԵվ ամբոխի կասկածը զուր չանցավ: \nՆախճվանում նստող արաբաց Նըսր ոստիկանը հեղեղի նման յուր գնդերը առաջ էր քշում դեպի Հայաստան և միանգամայն ուզում էր կուլ տալ նրան և իսպառ ոչնչացնել առանց այն էլ քայքայված ազգը: \nՆա ուզում էր բռնել ազգի երկու պետերին` հոգևոր և մարմնավոր, ոչնչացնել դրանց և ապա ամբողջ Հայաստանը յուր ձեռքը ձգել: \nԼքված և հուսահատված էին երկու պետերն էլ: \nԱշոտ Երկաթն արդեն հուսահատվել էր դավադրություններից և ապստամբություններից, իսկ Հովհաննես կաթողիկոսը շվարել էր, թե որտեղ անցկացնի յուր կյանքի վերջին մնացորդը, որ արաբների ձեռքը չընկնի:\n\nԱշոտ Երկաթը աներոջ դեմ այնպիսի փայլուն հաղթությունը դեռ նոր էր տարել, երբ լսում է, որ Շամշադիո ամրոցի վերակացու Վասակ Գնթունին ապստամբել է: \nՆա յուր կտրիճներով կայծակի արագությամբ հասնում է այդտեղ, ջարդում նրանց, հնազանդեցնում գուգարներին և ուտիացիներին ու դառնում Կոտայք գավառը: \nՀենց այդ ժամանակ նորից ապստամբում է Ուտյաց վերակացու Ցլիկ Ամրամը` յուր ստորադրյալ իշխաններով: \nԱշոտ Երկաթը շտապում է Ուտիք, իջևանում Կուր գետի ափին, անտառների մեջ, բայց տեսնելով, որ անտառներում կռվել անհնար է և ցանկանալով զորքին հանգստություն տալ, մտնում է մի անմարդաբնակ ամրոց, ուր շրջապատվում է Ամրամի զորքերով: \nԱշոտ Երկաթը այդպիսով յուր զորքով բանտարկվում է այդտեղ, ուր ո՛չ ջուր կար և ո՛չ պաշար: \nՉկար դուրս գալու անցք, բացի նեղ կիրճից, որովհետև ամրոցի շուրջը անդունդներ էին` մացառախիտ անտառներով պատած: \nՆեղում են Աշոտ Երկաթի զորքին, որ դավաճանելով թագավորին` խոստանում է կապել Աշոտ Երկաթին և հանձնել թշնամուն: \nԱշոտ Երկաթը լսում է այդ և զարհուրում: \nԳիշերով, կայծակի արագությամբ ճեղքելով թշնամյաց բանակը, անցնում է և գնում Կաքավաբերդ, այստեղից էլ, հարյուր մարդ վերցրած` գնում Սևան կղզին: \nԱյդ ժամանակ անտեր է մնում ամբողջ Հայաստանը, և Նըսր ոստիկանը, օգտվելով հանգամանքից, նախ ուզում է բռնել Հովհաննես կաթողիկոսին և ապա` Աշոտ Երկաթին:\n\nԱյդ միջոցին Հովհաննես կաթողիկոսը գտնվում էր Բյուրական ամրոցում, որ իրեն էր պատկանում և ուր շինել էր կուսակրոնների վանք և հոյակապ եկեղեցի` կոփածո քարերով: \nՆըսր ոստիկանի գնդերը արդեն մոտենում էին Բյուրականին: \nՀեղեղը արդեն ջարդում, ոչնչացնում էր անցած տեղերը և այժմ միանգամից ուզում էր լափել Բյուրականը և դրա հետ միասին` հայոց հոգևոր գլխին, երբ Հովհաննես կաթողիկոսը յուր ընծաներով շտապում է մեղմել Նըսրի բարկությունը, բայց նա միայն առ երես ընդունելով նրա ընծաները, քիչ ժամանակից հետո դրժում է յուր խոսքը և յուր խոսքերը կրկին առաջ քաշում դեպի Բյուրական ամրոցը: \nՀովհաննես կաթողիկոսը լսում է այդ և շուտով փախուստ տալիս այդտեղից դեպի Բագարան, Աշոտ Բռնավորի մոտ:\n\nԻԷ\nԳիշերր ցերեկ էր դառնում, ցերեկը` գիշեր և օրը վազում օրի ետևից, բայց Հեղինեի կյանքի մեջ ոչ մի փոփոխություն չէր լինում: \nՕրավուր նա հալվում էր, մաշվում և նրա սիրուն աչքերի շուրջը կապույտ շրջանակներ կազմվում: \nՏաղտկալից էր նրա կյանքը: \nՄատաղ կյանքը թառամում էր դառն և սիրտ խոցոտող մտքերով, և նա անհույս հայացքը չորս կողմն էր դարձնում, մի հույս էր փնտրում, բայց ոչ մի կողմից լուր չէր ստանում: \nՀեռու էր յուր հայրը, որի կարոտը օրավուր մաշում էր նրան, հեռու էր նաև Գևորգ իշխանը, որից ո՛չ մի լուր չուներ, թե ո՞ւր է նա և ի՞նչ է շինում: \nԵվ Հեղինեն, միայնակ փակվելով յուր սենյակում, մտքերի ծովն էր ընկնում, որոնք անխնա կրծում էին մատաղ սիրտը և գերեզմանին մոտեցնում: \nՄի օր էլ Հեղինեն փակված յուր սենյակում արտասուք էր թափում, երբ աղախինը ներս եկավ և հայտնեց, որ ինչ-որ մի մարդ ուզում է ներկայանալ իրեն:\n\nՀեղինեն իսկույն սրբեց արտասուքները և, ուղղելով ցրված մազերը, հարցրեց.\n— Ո՞վ է այդ մարդը:\n\n— Չգիտեմ, իշխանուհի՛, նա սարսափելի դեմքով մարդ է և ուզում է քեզ հետ առանձին խոսել:\n\n— Որտեղի՞ց է նա, չհարցրի՞ր:\n\n— Վասպուրականից:\n\nՀեղինեի սիրտը տրոփեց: \nՆա ձեռքը տարավ դեպի կուրծքը, կարծես այնտեղով անցավ ինչ-որ անհայտ մի բան:\n\n— Կանչեցե՛ք նրան, — հարամայեց Հեղինեն վճռական ձայնով:\n\nԱղախինը դուրս գնաց, և երբ ներս մտավ մարդը, Հեղինեն քարացած կանգ առավ և ապուշի նման սկսեց նայել: \nՆրա առջև կանգնած էր Քոսակը, որի դեմքը ծանոթ էր իրեն:\n\n— Ի՞նչ բան ունես, — հարցրեց սառն կերպով Հեղինեն` մի փոքր լռությունից հետո:\n\n— Իշխանուհի՛, մի բարի համբավ ունիմ հաղորդելու քեզ, հույս ունիմ, կվարձատրես ինձ ի տրիտուր այն նեղության, որ ես կրեցի ճանապարհին:\n\n— Ասա՛, ի՞նչ ուրախ լուր, վաղուց է, որ իմ սիրտը ուրախ լուրեր չի ճաշակել:\n\n— Իշխանուհի՛, ինձ ուղարկեց հայրդ, Վասպուրականի թագավորը, նա կարոտ է քո տեսությանը և րոպե առ րոպե սպասում է քեզ:\n\n— Հա՞յրս... ինձ կա՞րոտ է... \nՄի՞թե նա մոռացավ, որ ես զենքը ձեռքիս իրեն դեմ էի գնում: \nՄի՞թե ես չէի, որ փախուստ տվի նրանից, և նա կատաղի կռիվ մղեց իմ պատճառով և ամենուրեք սկսեց հալածել ինձ: \nԱյժմ ի՞նչ է ուզում ինձանից... \nԵթե ուզում է վերջ դնել կյանքիս, նա առանց այն էլ մոտ է յուր օրհասին...\n— Իշխանուհի՛, դու ինձ չհասկացար: \nՀայրդ ամեն բան մոռացել է և այժմ միայն քո կարոտն է քաշում: \nՔեզ ուզում է գրկել, համբուրել և ոչ թե կախաղան բարձրացնել:\n\nՀեղինեն թափանցող հայացքով նայեց Քոսակին: \nԸստ երևույթին չէր հավատում նրան: \nՔոսակը այդ հասկանում էր, բայց ուզում էր դեռ փորձել:\n\n— Մի՞թե ինձ չես հավատում, իշխանուհի: \nԻնչո՞ւ դու ոտքի տակ ես տալիս քո հորը, որը բազուկները կարկառում է քեզ գրկելու և յուր երջանկությունը միայն քո մեջ է գտնում:\n\n— Ո՛չ, ես չեմ հավատում, — սուր կերպով պատասխանեց Հեղինեն:\n\n— Ահա՛ ապացույցը, — պատասխանեց Քոսակը և մեկնեց դեպի Հեղինեն մագաղաթի կտորը:\n\nՀեղինեն շտապով առավ նամակը, նայեց գրին, և նրա սիրտը սկսեց դողդոդալ: \nՆա ճանաչեց հոր գիրը, որին կեղծել ոչ ոք չէր կարող, և նրա աչքերը մթնեցան: \nՍրտատրոփ սկսեց կարդալ նամակը, և աչքերը լցվեցան արտասուքներով: \nՆա մոռացավ Քոսակին, որը աչքը չէր հեռացնում նրանից և մտքով գնաց հեռու` դեպի Վասպուրական, ուր հայրը արցունքներ էր թափում յուր համար: \n«Թանկագի՛ն Հեղինե, — գրած էր նամակի մեջ, — երկինքը վկա եմ կանչում, որ առանց քեզ իմ կյանքը մաշվում է և գերեզմանին մոտենում:\n\nՀեղինե՛, հասիր քո հոր արցունքները ցամաքեցնելու. նրա սիրտը քեզ է կանչում, քո տեսությանն է կարոտում: \nԶղջում եմ արարքներս և մեղա գալիս քո անարատ անվան առաջ, միայն թե նամակս ստանալուն պես շտապես դեպի ինձ: \nԼսո՞ւմ ես... քո հայրը քեզ մոտ մեղա է գալիս: \nԴու քո թույլ տեղով հաղթեցիր ինձ: \nՀասիր, Հեղինե՛, հասիր, իմ տարածված բազուկները սպասում են քեզ գրկելու...»:\n\nՀեղինեն վերջացրեց նամակի ընթերցումը, դարձյալ սկսեց կարդալ, դարձյալ վերջացրեց: \nԱմեն անգամ նա մոտեցնում էր նամակը շրթունքներին և համբույրներով ծածկում այն: \nԽե՜ղճ. նա կարոտել էր հորը:\n\n— Վերջապե՜ս, — ասաց նա և խոր հոգոց հանեց, — վերջապե՜ս, — կրկնեց նա, — իմ հայրը այլևս դավաճան չէ, նա թողեց այդ սև դրոշմը, ետ կանգնեց խայտառակության ճանապարհից, բայց թե ինչո՞վ պիտի սրբի յուր կատարած նախատինքի դրոշմը... \nՈ՛հ, եթե ամբողջ Վասպուրականը զոհի ազգին, դարձյալ չի ազատվի... \nԲայց մի՞թե բավական չէ, երբ նա զղջում է յուր արարքները և ես ի՞նչ իրավունք ունեմ այժմ հակառակելու նրան և դառնացնելու նրա առանց այն էլ դառն օրերը... \nՕ՛, հայր, ես կարոտում եմ քեզ, ես ուզում եմ թռչել դեպի քեզ, գրկել քեզ, — ասաց Հեղինեն ինքն իրեն ու մոտենալով պատուհանին, թանձր վարագույրները ետ քաշեց և նայեց դուրս: \nԹարմ օդը շոյեց նրա բորբոքված դեմքը և զովացրեց նրան: \nՓայլուն, պսպղուն աչքերով Հեղինեն դեպի երկինք նայեց, ուր այդ ժամանակ կախված էին մի քանի սպառնալից ամպեր, որոնք պղտորեցին նրա սիրտը, և նրա մտքով անցավ Գևորգ իշխանը:\n\n— Իսկ Գևորգ իշխա՞նը, — ասաց ինքն իրեն, — ո՜հ, ես նրան էլ չեմ կարող թողնել և առանց նրա չեմ կարող մնալ: \nՈ՞ւր է նա արդյոք: \nՄոռացա՞վ ինձ, թե այժմ նրա հոգին միայն շրջում է երկրի վրա և անիծում ինձ... \nՈ՜հ, իշխա՛ն, դուրս բեր ինձ այս անհայտությունից և հասիր ինձ: \nՀասիր, որ թռչենք դեպի Վասպուրական, ուր իմ հայրը` Վասպուրականի գոռոզ թագավորը, կօրհնի մեր միությունը...\n\n\n\n\n\nԱյդ միջոցին, որ Քոսակը համբերությամբ նայում էր, տեսնելով, որ Հեղինեն մոռացավ իրեն, սկսեց դիտմամբ հազալ, որ յուր վրա դարձնի Հեղինեի ուշադրությունը: \nԱյդ բանը հաջողվեց նրան: \nՀեղինեն արցունքոտ աչքերով դեպի Քոսակը նայեց և ասաց.\n— Ա՜խ, ես քեզ բոլորովին մոռացա: \nՔո բերած լուրը այնքա՜ն անսպասելի էր, որ ինձ վրա խոր տպավորություն գործեց:\n\n— Շատ ուրախ եմ, հույս ունիմ, որ գոհ մնացիր ինձանից:\n\n— Առ քո վարձատրության համար, — ասաց Հեղինեն` մի քսակ տալով Քոսակին: \n— Գագիկ Արծրունին ավելի լավ կվարձատրի: \nՀայտնիր հորս, որ ես պատրաստ եմ նրա կամքը կատարելու: \n— Քոսակը ագահությամբ առավ քսակը և համբուրեց աղջկա փեշերը:\n\n— Բայց, իշխանուհի՛, շատ էլ մի՛ շտապիր, այժմ վտանգավոր է ճանապարհորդելը: \nՄի՞թե չգիտես, թե ինչ խառն ժամանակ է:\n\n— Ի՞նչպես, — հարցրեց զարմացած Հեղինեն:\n\n— Ապստամբները և արաբները ճանապարհներս բռնել են, ես հազիվ ազատվեցա նրանց ճանկերից: \nՃանապարհին դիակներ էին փռված: \nԵս սարսափեցի, երբ տեսա Գևորգ իշխ...\n— Ի՞նչ Գևորգ իշխանի, ասա՛, նա կենդանի՞ է, թե մեռած, — խեղդված ձայնով հարցրեց Հեղինեն և բռնեց յուր սիրտը:\n\n— Նրա նեխված և այլանդակված դիակը քաշկռտում էին գազանները, — հարվածեց Քոսակը դիվական հրճվանքով: \nԲայց այդ միջոցին Հեղինեն մի ճիչ արձակեց և անշունչ գետնին փռվեցավ:\n\nՔոսակը դուրս թռավ սենյակից և ինքն իրեն մտմտաց.\n— Ա՛յս Գևորգ իշխանի վրեժը, որ ուզում էր ինձ փշերի մեջ բռնել: \nԱյժմ ինձ հարկավոր է դեպի Նըսր ոստիկանը շտապել...\nԻԸ\nԱրագած լեռն ճակատը վեր պարզած, խորին մտմտունքի մեջ ընկղմված, նայում էր դեպի յուր ավագ եղբայրը` Մեծ Մասիսը և խոր հառաչում: \nՃակատը դեռ ձյունով էր ծածկված. իսկ փեշերը, որ ընդարձակ կերպով փռել էր չորս կողմը, արդեն ծածկվել էին քնքուշ կանաչներով և երփներանգ ծաղիկներով: \nՅուր չորս կողմը սփռում էին Շիրակա և Փամբակա դաշտավայրերը, իսկ փեշերի վրայից վազում կարկաչահոս աղբյուրները և վճիտ ջրերի «Բյուր ակունքը»: \nՈւրախ էր շուրջը, ուրախ էր բնությունը, այնինչ ինքը` տխուր, հուսահատ: \nՄի մթին ամպ պատել էր նրա զվարթ դեմքը և կորցրել ուրախ ժպիտը:\n\nԱրագած լեռան հարավ-արևելյան փեշերին, մի թմբի գլխին, որի տակ քչքչալով վազում էր մի առատ առվակ, փայլում էին Բյուրական ամրոցի պարիսպները, որտեղից լսվում էր եկեղեցու կոչնակի մելամաղձոտ հնչյունները, որ տարածվելով չորս կողմ, գյուղականներին դեպի ժամ էին հրավիրում: \nԵկեղեցին լի էր աղոթողներով: \nՍրբազան պատկերների առաջ ծխում էին մոմերն ու խունկը, իսկ հոգևորականների քաղցր ու ներդաշնակ երգեցողությունը դյութում էր ժողովրդի սիրտը:\n\nԱյնտեղ էր Սահակ սրբազանը, այնտեղ էր և Մարտիրոս վանահայրը, որոնց դեմքի վրա թեև երևում էր մի տեսակ թախիծ, մի անորոշ երկյուղի արտահայտություն բայց նրանք ամեն կերպ աշխատում էին մեռցնել իրենց մեջ հոգեկան այդ բուռն վրդովմունքը:\n\nՍկսվեց քաղցրանվագ «Տերողորմյան», և ամենքը չոքեցին, Մարտիրոս վանահայրը բարձրացրեց յուր զիլ, բայց դողդոջուն ձայնը և երբ արտասանեց.\nԵկ, տե՛ր Հիսուս, ողորմյա՜ մեզ,Ողորմության ժամ է արդեն,Եկ, Բարեխնա՛մ, ա՛յց արա մեզ,Այցելության ժամ է արդեն:\n\nՆա փղձկաց, արտասուքները դուրս ցոլացին նրա աչքերից և նա այլևս չկարողացավ շարունակել խոսքերը:\n\nԶգաց ժողովուրդն էլ այդ խոսքերի ազդեցությունը, սուր սլաքի նման ցցվեցան նրա սրտի մեջ, և նա էլ, ինչպես մի հոգի և մի մարմին, սկսեց լաց լինել, հեծկլտալ այնպես, ինչպես լաց էր լինում «յուր սուրբը»: \nԺամասածությունը նոր էր վերջացել, երբ Բյուրականի հորիզոնի վրա երևացին փոշու ամպեր, իսկ քիչ հետո` Նըսր ոստիկանի արաբաց հրոսակները: \nՎայրենի աղաղակներով, դիվական հրճվանքով և թմբուկներ ածելով կանգ առան արաբները Բյուրականի պարիսպների տակ և պինդ օղակով շրջապատեցին այն: \nՄյուս օրն ևեթ նրանք դևերի նման հարձակվեցան Բյուրականի պարիսպների վրա, որ նրան մի ակնթարթում ոչնչացնեն և ջնջեն աշխարհի երեսից: \nՍակայն փոքրաթիվ հայ զինվորների անձնվեր քաջությունը ետ մղեց նրանց պարիսպներից և թույլ չտվեց ներս խուժել ամրոց: \nԱրաբները զարմացան նրանց դիմադրությունից, սպառնալիքներ ու հայհոյանքներ ուղարկեցին դեպի ամրոցի կտրիճները, պահանջելով, որ նրանք անձնատուր լինեն: \nԲայց Բյուրականի կտրիճները արհամարհանքով նայեցին արաբների սպառնալիքներին: \nՆրանց առաջ կանգնած էր իրենց սուրբը` Մարտիրոս հայրը` մի կողմն ունենալով Սահակ սրբազանին, որը յուր եպիսկոպոսական վեղարը մի կողմ ձգած, գլխին դրել էր փայլուն սաղավարտ, իսկ ինքը կորել էր զենք ու զրահի մեջ: \nՆրա դեմքից կորել էր յուր հանաքչի ժպիտը, և նա ահռելի կերպարանք էր առել: \nՀոգևորական անձինք, բացի աղոթելուց, զենք էին առել և միացել իրենց ժողովրդին նրանց հետ ապրելու և նրանց հետ մեռնելու:\n\nԱրաբները կատաղաբար նորից հարձակվեցան, սանդուղքներից ուզեցան դևերի նման վեր մագլցել պատերի վրա, բայց նրանք նորից ետ մղվեցան: \nՆրանք պարիսպների վրա տեսան ծերունի վանականին, որ խրախուսում էր հայ կտրիճներին և դրանով էլ չբավականանալով, պոկում էր ահագին ժայռի կտորներ ու շպրտում իրենց վրա: \nՈ՞վ էր այդ հոգևորականը, որ այդպես ազդել էր հայերի վրա և սարսափի մեջ ձգել արաբներին, որոնք ամեն անգամ հարձակվելիս ետ էին մղվում:\n\n— Ո՜հ, ես նրան ոսկով կշրջապատեմ, ով այդ ծերունու գլուխը ինձ կբերի, — կանչում էր կատաղած Նըսրը և հնարքներ որոնում Բյուրականը ձեռք ձգելու: \nՆա կատաղած և վրդովված ման էր գալիս յուր վրանի մոտ, երբ նրա առջև հանկարծ կանգնեց մի մարդ: \nՆըսր ոստիկանը բարկացած սուրը պատյանից հանեց և ուզեց այդ հանդուգն մարդու գլուխը թռցնել, երբ սա չոքեց և ասաց.\n— Թող ալլահը պահե մեծ ամիրապետին, ես ուզում եմ մի ծառայություն անել իմ տիրոջը:\n\n— Ի՞նչ ծառայություն, գյավո՛ւր, մի՞թե դուք կարող եք ծառայություն անել ուղղափառներին:\n\n— Թող Մարգարեն պահի իմ տիրոջը, բայց վաղը, մինչև արևի մուտքը, Բյուրականը մոխիր կդառնա և ծերունի վանականի գլուխը քո ոտքերի տակ կլինի:\n\nՆըսր ոստիկանին դուր եկան այդ մարդու խոսքերը, և նա, սուրը պատյանի մեջ դնելով, ասաց.\n— Ասա, գյավո՛ւր, ո՞վ է այդ վանականը և ինչպե՞ս կարող եմ առնել ամրոցը, այն ժամանակ դու առատապես կվարձատրվես ինձանից:\n\n— Մի՞թե չի ճանաչում իմ տերը այդ վանականին, որ միանալով Աշոտ Երկաթի հետ, ամբողջ Հայաստանը տակնուվրա արավ և ուղղափառներին հալածեց: \nԴրան «սպիտակ դև» են ասում, իսկ հայ ժողովրդականք «սուրբ» են անվանում: \nԴա մի քանի խելառների «փիրն» է, անունը` Մարտիրոս, Բագրևանդի վանահայրը: \nՄի՞թե չես լսել:\n\n— Հը՛մ, հիշում եմ, շատ եմ լսել դրա անունը: \nԼավ է ուրեմն, ձեռքիցս չի գնա:\n\n— Իհարկե, տե՛ր, առյուծի ճանկից էլ չի ազատվի:\n\n— Բայց դա որտեղի՞ց գիտես այդ բաները, և ինչպե՞ս մենք կարող ենք առնել բերդը:\n\n— Տե՛ր, ես այս րոպեիս Բյուրականի մեջն էի, ամեն բան տեսա, ամեն բան լրտեսեցի և շտապեցի իմ տիրոջը տեղեկություն տալ:\n\n— Լավ է, լավ, — ասաց, ինքնաբավական կերպով Նըսրը, — բայց ասա, գյավո՛ւր, ինչպե՞ս կարող ենք մտնել բերդը:\n\n— Բերդի հյուսիսակողմը — մի գաղտնի անցք, կա, որը ազատ է պահապաններից, ես այդ անցքը պատրաստ եմ ցույց տալու քո զորքերին հենց այս գիշեր:\n\n— Շա՛տ լավ, հենց այս գիշեր մենք հարձակումը կսկսենք: \nԵթե ուղիղ դուրս եկան խոսքերդ, դու արժանավոր վարձատրություն կստանաս:\n\n— Թող ալլահը պահե քեզ, տե՛ր, որ չես մոռանում խեղճ մարդկանց, — կրկնեց Նըսրի խոսակիցը:\n\n— Բայց ի՞նչ է քո անունը:\n\n— Քոսա՛կ, քո ծառան:\n\n— Լավ, Քոսա՛կ, այժմ դու հանգստացիր, երբ կանչեմ` իսկույն կգաս:\n\nՔոսակը խոր գլուխ տվեց և գոհ սրտով հեռացավ:\n\nՄատնիչը գոհ էր և մտածում էր ամենահեշտ միջիցով թշնամիներին բերդ մտցնելու, այնինչ այդ ժամանակ ամրոցի մեջ կին, երեխա, ծեր թե երիտասարդ լցվել էին եկեղեցու մեջ և արտասվաթոր աչքերով լսում էին Մարտիրոս հոր քարոզը: \nՄարտիրոս հայրը կանգնած բեմում խոսում էր անմահության վրա և բացատրում մահվան նշանակությունը: \nԿարծես նա զգում էր ինչ-որ մի չարագուշակ բան, կարծես նրա հոգին գուշակում էր, որ մատնիչը յուր գործը պիտի կատարի, ուստի շտապում էր վառ և կենդանի պահել հուսահատ ու թուլացած ժողովրդի մեջ հավատքի հոգին և ուժը:\n\n— Այո՛, ես տեսնում եմ նրան, — ասում էր Մարտիրոս հայրը, — նա՛ է միայն հավիտենականը և անմահը, իսկ ամեն ինչ անցավոր է: \nՄի ակնթարթ, ժամանակի մի կարճ գոյություն, երբ մենք ճաշակում ենք նրա բարիքները, ճանաչում նրա անմահ գործերը և ապա սլանում դեպի հավիտենականություն: \nԹող չվախեցնե ձեզ արաբաց սուրը, նրանց սոսկալի տանջանքը և ամենքդ ի մի դարձած, պինդ պահեցեք ձեր կրոնը և արժանացեք նրա սուրբ նահատակությանը: \nԵս չեմ ասում վիզներդ ներկայացրեք անհավատների մերկացրած սրերին, որ նրանք կտրեն. ո՛չ, քավ լիցի: \nԹանկ ծախեցեք ձեր կյանքը և քանի որ շունչներդ բերաններումդ է` սուրը ձեռքներիցդ չձգեք, կռվեցեք ձեր թշնամիների դեմ, որն ուզում է խախտել ձեր կրոնը: \nՎեհ է այն նահատակությունը, որ կատարվում է հայրենիքի և կրոնի համար: \nՀենց այս իսկ վայրկյանին դուք կռվում եք և՛ հավատի, և՛ հայրենիքի համար: \nԿոտորվեցեք ամենքդ էլ, մինչև վերջին մանուկը և դրանով դուք կարժանանաք Քրիստոսի անմահ պսակին:\n\nՄարտիրոս հայրը լռեց և չոքեց աղոթելու: \nԻնչպես մարմնացած աստվածություն, նա մի քանի վայրկյան անշարժ մնաց և ապա ցնցվեց, երիտասարդի նման վեր թռավ տեղից և իջավ բեմից: \nԺողովուրդը հեծկլտում էր և դառն արտասուքներ թափելով ընդունում ս. հաղորդությունը: \nԵրբ մինչև վերջին մարդը ընդունեց ս. հաղորդությունը, կանայք և երեխաները մի կողմ քաշվեցան և մոտ 200-ի չափ զինված մարդիկ դեպի պարիսպները շտապեցին: \nՊարիսպներից դուրս հնչում էր արաբների դիվական քրքիջը և զենքերի շաչյունն ու շառաչյունը: \nԸստ երևույթին նրանք պատրաստվում էին նորից հարձակվելու ամրոցի վրա: \nԵրեկոյան դեմ էր, արևն արդեն թաքնվել էր, և հետզհետե մութն ընկնում էր, երբ կատաղի գնդերը գրոհ տվին դեպի պարիսպները և ճանճերի նման փաթաթվեցին ամրոցին, որոնք կարծես ուզում էին շփոթել բյուրականցիներին, այնինչ մի ուրիշ գունդ Քոսակի առաջնորդությամբ գաղտնի անցքով մտնում էր բերդը:\n\nՀայ կտրիճները անտեղյակ այդ բանից, քաջերի նման կռվում էին և հույս ունեին նորից հալածելու, երբ ներսից մի չարագուշակ աղաղակ մի վայրկյան միայն սառեցրեց և սարսափ պատեց նրանց: \nԱմրոցի մեջ, այնտեղ, ուր գտնվում էր եկեղեցին, նրա ճիշտ առջևում, երևում էր մի սև գունդ, որը վայրենի աղաղակներով աշխատում էր կոտրել եկեղեցու դուռը, ուր ապավինել էին հայ կանայք, երեխաներ և անկար ծերունիներ: \nՀայերը զգացին իրենց անհուսալի և վտանգավոր դրությունը, ու սառը քրտինքը պատեց նրանց: \nՍոսկալի մռնչյուն արձակելով` նրանք թողին պարիսպները, որտեղից արդեն բարձրանում էր թշնամին և կատաղությամբ ընկան ներսի թշնամիների վրա: \nԳիշերային խավարի մեջ սկսվեց ձեռնամերձ սոսկալի կռիվը, որ ներկայացնում էր մի ահագին մսյա գունդ, ուր որդերի նման վժվժում էին մարդիկ և իրար գրկած շունչները փչում, ընկնում իրենց ոտքի տակ տարածված դեռ տաք դիակների կույտի վրա և անհետանում, որովհետև նոր շարժուն կետեր բարձրանում էին դրա վրա և նորից իրար գրկում...\nԶարհուրելի էր այդ կռիվը: \nԵրեխաների և կանանց ճիչն ու աղաղակը, վիրավորների հառաչանքը և սրերի շաչյունները մինչև երկինք էին հասնում: \nԿռվողների ոչ մի կողմը չէր ուզում տեղի տալ մյուսին, և նրանք մինը մյուսի ետևից կոտորվում, մորթվում էին: \nԲայց հայ զինվորների թիվն արդեն պակասել էր, այնինչ արաբները քանի գնում ստվարանում էին: \nՄիայն մի բուռն հայ կտրիճներ կռվում էին վերջին, օրհասական կռվով, երբ ամրոցի ամեն անկյունից կրակե հրեղեն լեզուներ երևացին և լուսավորեցին սգապատ տեսարանը: \nԱյդ իսկ միջոցին տապարի հարվածներից ջարդ ու փշուր եղան եկեղեցու դռները, և կատաղի հոսանքը ներս խուժեց... \nԼսվեց այնտեղից սիրտ պատառող ձայներ, կանանց ու երեխաների մահամերձ խռխռոցը: \nԱրաբներն այնտեղ կոտորում էին երեխաներին, կոտորում կանանց և կողոպտում տաճարը:\n\nՀայ կտրիճները, որոնց հազիվ 40 հոգի էին մնացել, երբ տեսան անօրենների եկեղեցի ներս խուժելը, հանկարծ գրոհ տվին թշնամուն և դիմեցին դեպի տաճարը: \nՆրանց մեջ էին Մարտիրոս հայրը և Սահակ սրբազանը, որոնք մինչև սրունքները արյան մեջ թաթախված, արյունաներկ սրերը ձեռքներին առաջնորդում էին հայերին: \nԱյդ միջոցին տաճարի բեմը բռնկվեցավ, և բոցերը ճարճատյունով սկսեցին ս. սեղանը լափել և լուսավորել կռվողներին, ուր խառնվել էին իրար հետ կին, երեխա, ծեր, արաբ թե հայ զինվորներ և սպանդանոցի նման մորթոտում էին իրար: \nՄի չեչոտ մարդ միայն, վառած ջահը բռնած, որ հենց նոր կրակ էր տվել բեմը, կանգ էր առել ս. սեղանի վրա և դիվական հայացքով նայում էր կռվողներին: \nԿարծես սովորական բան լիներ կատարվելիս նրա առջև, կարծես մարդիկ չլինեին կոտորվելիս, նա նայում էր սառն և անտարբեր հայացքով և երբ մինը մյուսի ետևից ընկնում էին հայ զինվորները, մի տեսակ ինքնաբավական ժպիտ էր փայլում նրա հրեշավոր դեմքին: \nՀանկարծ նա ցնցվեց, և նրա դեմքը կապույտ գույն ստացավ, աչքերը կատաղեցին և յուր ջահը ճոճելով` զարհուրելի ձայնով ասաց.\n— Է՛յ, ուղղափառնե՜ր, սպիտակ դևին մի՛ սպանեք, դրան կենդանի պետք է ներկայացնել Նըսր ոստիկանին:\n\nԲայց սրա ձայնը խեղդվեցավ վայնասունի ու աղմուկի մեջ և ոչ ոք ուշադրություն չդարձրեց: \nԱյդ իսկ միջոցին ընկավ Սահակ սրբազանը մի քանի տեղից վիրավորված, իսկ երկու սրի հարված կտրատեցին Մարտիրոս հոր թևերը, բայց նա, հինգ թե վեց հոգով շրջապատված, դեռ կանգնած էր, երբ ջահը ձեռքին մարդը, որ Քոսակն էր, ցած թռավ սեղանից ու առանց երկյուղի մղվեցավ կռվողների մեջ և որոտաձայն կանչեց.\n— Հեռո՛ւ այստեղից: \nԱնհավատների սրբի դատաստանը ինքը ամիրապետը պիտի անի:\n\nՄարտիրոս հայրը նայեց դեպի դավաճանը և արհամարհական հայացք ձգելով` առաջ եկավ ու ասաց.\n— Հուդա՛, արա, ինչ անելու ես...\nՄարտիրոս հոր ուսերից առատապես բխում էր արյունը, և նա հազիվ էր ոտքի վրա կանգնած: \nՔոսակը ջահը մի կողմ շպրտեց և, դիվական քրքիջ արձակելով, գրկեց յուր անպաշտպան զոհին, որ ուշաթափ արդեն վայր էր ընկնում:\n\nԱյդ միջոցին երկու հարյուր հայ զինվորներից ո՛չ մեկը կենդանի չէր: \nԱրաբները հանգիստ շունչ քաշեցին և դևերի նման սկսեցին կողոպտել տները, առևանգել հայ կույսերին ու մորթել երեխաներին: \nԱյդ ժամանակ Բյուրականը ներկայացնում էր Սոդոմը, ուր կրակն ու անօրենների կատաղությունը ամենազզվելի պատկեր էր ներկայացնում...\nԻԹ\nԹալանը վերջացել էր: \nՍև ծուխը ամպի նման ոլոր-մոլոր բարձրանում էր վեր և Բյուրական ամրոցում էլ քարը քարի վրա չէր մնացել: \nԱրևը արդեն կանգնած էր զենիթում: \nՆըսր ոստիկանի բանակից լսվում էր ուրախ դիվական քրքիջ, հայհոյական և անամոթ երգեր: \nԲյուրականի և շրջակա հայ գյուղերի նորատի կույսերն ու կանայք համարյա մերկ, նրանց նախատինքի առարկաներն էին դարձել և միևնույն ժամանակ նրանց վայրենի կրքերին բավականություն տվողներ: \nԱյնտեղ` բաց երկնքի տակ, մի դիվական ճաշ էր կատարվում, ուր խորովածի, օշարակի և թմբուկի հետ միասին ամենասոսկալի տեսարաններ էին տեղի ունենում: \nՄինչդեռ բանակի միջից լսվում էր թմբուկի, վայրենի քրքիջի և երգի ձայներ, Նըսր ոստիկանը յուր շքեղ վրանի առաջ անցուդարձ էր անում և անտարբեր աչքով նայում էր յուր բանակի մեջ տեղի ունեցող անասնական տեսարաններին:\n\n— Այդ քիչ է գյավուրների համար, — ասում էր նա, — դեռ շատ սարսափելի բաներ կտեսնեն ինձանից: \nԹող դեռ ճանկս ձգեմ Հովհաննես կաթողիկոսին և Աշոտ Երկաթին, այն ժամանակ հեշտ է դրանց ոչնչացնելը:\n\nԱյդ միջոցին նրա աչքովն ընկավ Քոսակը, որ նրանից քիչ հեռու կանգնած, նայում էր արաբաց ոստիկանին, երևի նա եկել էր յուր վարձատրությունն ստանալու:\n\n— Ա՛... գյավո՛ւր, դու եկել ես, շա՛տ լավ: \nԵս իսկույն քեզ արժանավոր վարձատրություն կտամ քո ծառայության համար: \nԲայց ո՞ւր է սպիտակ դևը, ես նախ նրան պիտի պատժեմ, արդյոք նա ուշքի եկա վ:\n\n— Ո՛չ, տե՜ր, նա յուր հոգին արդեն փլեց, — պատասխանեց Քոսակը` գլուխ տալով:\n\n— Ա՛ ... իսկ ի՞նչ արիր դիակը:\n\n— Դաշտի մեջ ձգեցինք:\n\n— Վայրենի գազաններին կերակո՞ւր:\n\n— Այո՛, տեր, նա, ով քո ամենակար զորության դեմ է գնում, ավելի սոսկալի նախատինքի և պատժի է արժանի:\n\n— Լա՛վ ուրեմն: \nԿեսօրից հետո մեր բանակը հանվում է այստեղից, ես չպետք է մոռանամ քեզ վարձատրել,— ասաց Նըսր ոստիկանը և ապա, դիմելով յուր մարդոց, ինչ-որ մի հրաման տվեց նրանց, որոնցից մեկը հեռացավ, իսկ մյուսները, մոտենալով Քոսակին, բռնեցին նրան և դեպի Նըսրը բերին:\n\nՆըսրի օտարոտի վարմունքը սարսափ բերեց Քոսակին, նա դեռ շփոթված սպասում էր, թե ի՞նչ պիտի լինի:\n\nԱնցան մի քանի սարսափելի րոպեներ, և ահա հեռվից երևաց մի կատաղի ձի, որի վրա նստած էր այն արաբը, որ մի փոքր առաջ կանգնած էր Նըսրի մոտ: \nՁիավորը կանգ առավ Նըսրի առջև և իսկույն ցած թռավ ձիուց:\n\n— Տեսնո՞ւմ ես այս ձին, — ասաց Նըսրը դիմելով Քոսակին, — այս ձին քեզ եմ ընծայում, միայն ոչ թե դու պիտի սրան կառավարես, այլ դա` քեզ: \nԵս դրանից ավելի լավ վարձատրություն չեմ գտնում քեզ համար:\n\nՔոսակը չհասկացավ նրան, բայց զգաց, որ ինչ-որ մի զարհուրելի բան է պատրաստում յուր համար:\n\nՁին թամբած չէր և անհամբերությամբ ոտքը գետին էր զարկում:\n\n— Կատարեցե՛ք հրամանս, — ասաց Նըսրը դիմելով արաբներին: \nԱրաբները իսկույն մի պինդ թոկ բերեցին և ձգեցին Քոսակի վիզը: \nԻսկ մյուս ծայրը կապեցին ձիու ագիից:\n\n— Տե՜ր, խղճա՛ ինձ... — մրմնջաց լեղապատառ Քոսակը, երբ հասկացավ իրողությունը:\n\n— Ո՛չ, քո արժանավոր վարձատրությունը դա է: \nԵթե դու քո ազգին այդ ես անում, ուրիշին ի՞նչ կանես, — պատասխանեց Նըսրը և նշան տվեց:\n\nԱյդ միջոցին ձիու սանձը հանեցին և մի քանի սաստիկ մտրակներ տվին նրան: \nՁին ցավից կսկծաց և ահագին թռիչք արավ` քարշ տալով յուր ետևից Քոսակին:\n\nԲանակի ուրախությանը մի նոր բան ավելացավ: \nՆրանք տեսան, թե ինչպես Քոսակի գլուխը քարերին էր դիպչում և նրա ուղեղը ցաք ու ցրիվ գալիս...\nԿեսօրից հետո Նըսրը հանեց յուր բանակը և դափ ու զուռնով ուղղվեց դեպի Նախճվան: \nԲավական ժամանակ նրանք առաջ էին գնում, և վայրենի քրքիջի, ուրախության ձայները մինչև երկինք էին հասնում: \nՆրանք ճանապարհին քշում էին ձիերը և նշան դնելով գերիների վրա, ցցում էին իրենց նիզակները նրանց սրտի մեջ և կտրելով գլուխները` ամրացնում նիզակների ծայրին և ձեռքներին պտտեցնելով վազում առաջ: \nԳերիների լացը, կականը և ողբը, միախառնվելով արաբների քրքիջին, մի զարհուրելի երաժշտություն էին կազմում, որը սառցնում էր մարդուս արյունը: \nԵրեկոն մոտենում էր: \nՆըսրի բանակը կանգ առավ մի առվակի մոտ գիշերելու: \nՎառվեցան խարույկները, և ընթրիքի պատրաստություններ սկսան տեսնել, այնինչ գերիներին մի կողմ թողնելով, միայն մի քանի պահապան կանգնեցրին նրանց հսկելու, իսկ իրենք սկսեցին իրենց գազանական ընթրիքն անել:\n\nԱյդ իսկ միջոցին մի խումբ ձիավորներ զգուշությամբ մոտենում էին Նըսրի բանակին: \nՆրանք, ըստ երևույթին, վաղուց է որ հետևում էին բանակին, բայց հարմար ժամանակ չէին գտնում իրենց նպատակին հասնելու:\n\n— Տղե՛րք, — դարձավ խմբի գլխավորը յուր ձիավորներին, որոնք թվով մոտ երեսունհինգ էին, — այս բանակի հետ կռիվ սկսելով գլուխ դուրս չենք տանի, մենք պիտի միայն գերիներին ազատենք և խույս տանք: \nՁեզանից մի մասը պիտի գերիներին տանի, իսկ ես մի քանի մարդկանցով նրանց ուշադրությունն ինձ վրա կդարձնեմ, որ նրանք ձեզ հանգիստ թողնեն: \nԱյժմ ամենից հարմար ժամանակն է:\n\n— Մենք պատրաստ ենք, իշխա՛ն, — պատասխանեցին ձիավորները:\n\nԱյդ ժամանակ խմբի գլխավորը, որ Գևորգ իշխանն էր, նշան տվեց, և մի ակնթարթում հարձակվելով գերիների պահապանների վրա, բոլորին կոտորեցին և գերիներին սկսեցին տանել: \nԲանակում իրարանցում ընկավ: \nԳևորգ իշխանը փոքրիկ խմբով բանակի հակառակ կողմը թռավ և մեծ աղմուկ հանելով սկսեց շփոթել բանակին: \nԱրաբները գերիներին թողած գրոհ տվին դեպի Գևորգ իշխանը, որը կամաց-կամաց սկսեց նահանջել, իսկ երբ տեսավ, որ բավական ժամանակ է վաստակել, հանկարծ անհայտացավ խավարի մեջ և շուտով միացավ մնացած խմբին, ուր գտնվում էին և հայ գերիները: \nՆրանք առաջ գնացին դեպի Բյուրական, երբ արշալույսը նոր էր բացվում: \nԳևորգ իշխանը տխուր առաջ էր գնում, երբ մի աղոտ լույս նկատեց, որ իջնում էր երկնքից: \nՆա ձին շտապեցրեց դեպի լույսն իջնող տեղը և սարսափահար կանգ առնելով, մի վայրկյանից հետո ցած թռավ ձիուց, վերցրեց գլխարկը և չոքեց: \nՆրա առաջ տարածված էր Մարտիրոս հոր դիակը, առանց ձեռքերի, որը լուսավորվել էր երկնքի լույսով: \nՀասան և գերությունից ազատվածները, որոնք տեսնելով իրենց «սրբի» դիակը, սկսեցին լալ և հեծկլտալ:\n\nԳևորգ իշխանը համբուրեց Մարտիրոս հոր սառն ճակատը, որին հետևեցին և մյուսները, ապա նրա դիակը վերցնելով, տարան Բյուրականի տաճարը հողին հանձնեցին: \nՀողը իր գիրկն առավ սրբազանի դին, և հենց այդ ժամանակ արտույտները սկսան կրկչալ իրենց տխուր տաղերը, իսկ արշալույսը սփռեց երկրի վրա յուր կենարար ցոլմունքները...",
    "Բյուրականի կոտորածից հետո Հեղինեն հանգստություն չուներ: \nՆա, ինչպես պահապան հրեշտակ, անցնում էր գյուղե-գյուղ, քաղաքե-քաղաք ու դեղ ու դարման անում տնանկներին ու վիրավորներին: \nՆա յուր կյանքը սկզբից ի վեր նվիրել էր թշվառներին ու այդ պատճառով, գիշեր-ցերեկ աշխատելով սիրած ժողովրդի մեջ, նրանց վերքերն էր բուժում և այդպիսով մի փոքր հանգստություն տալիս յուր վշտաբեկ սրտին...\nԵրեկո էր:\n\nԱրևի վերջին ճառագայթներն ընկել էին լեռան լանջին փռված մի գյուղի վրա, որի գետնափոր տնակների առաջ, զանազան դիրքերով, ընկած էին հիվանդ ու խեղճ թշվառներ, որոնք ծանր հառաչելով դիտում էին արևի մուտքը:\n\nՀեղինեն նստած էր մի մեծ քարի վրա և յուր անթարթ աչքերով նույնպես դիտում էր արևի մուտքը, որը կամաց-կամաց ծածկվելով լեռան քամակին, յուր ետևից թողնում էր մի սև ու մռայլ ստվեր... \nՍևով էր պատած և Հեղինեի սիրտը:\n\nԴառն ու սրտամաշ մտքերը պաշարել էին նրան ու ձգել մտքերի ահեղ օվկիանը:\n\nՆրանցից քիչ հեռու, կանաչ խոտի վրա կիսաթեք պառկած էր ծերունի Մաթոսը, որն անշարժ, ինչպես մարմնացած արձան, նայում էր Հեղինեին:\n\nՀանկարծ նա շարժվեցավ, դողդոջուն ձեռքերով փայտին հենվեց ու դառնալով դեպի Հեղինեն, լալագին կանչեց.\n— Ա՜խ, մի կաթիլ ջուր, ես այրվում եմ, պապակում:\n\nՀեղինեն ցնցվեց: \nԵտ մղեց յուր մռայլ մտքերը, ծերունի Մաթոսին նայեց ու վեր թռչելով տեղից, մի գավաթ ջուր մեկնեց նրան:\n\n— Ա՛ռ, Մաթո՛ս ապեր, այս աղբյուրի ջուրը կհագեցնե ծարավդ և կզովացնե քեզ:\n\n— Ա՛խ, սրտիս հրդեհը ոչ մի աղբյուրի ջուր չի կարող հանգցնել, — պատասխանեց Մաթոսը` առնելով գավաթը: \n— Աղջի՜կս, ես պապակում, այրվում եմ: \nԴժոխքը յուր բոլոր զարհուրանքով սրտիս մեջ է նստած ու ինձ տանջում, չարչարում է, հոգիս էլ չի առնում, որ ազատվեմ անծայր տանջանքից:\n\n— Հանգիստ մնա, Մաթո՛ս ապեր, ամեն ինչ կանցնի, աստված ողորմած է, — մխիթարելով ասաց Հեղինեն:\n\nՄաթոսը ուղղվեց, նստեց ու դառնալով ասաց.\n— Աստվա՛ծ... \nԱյո՛, բայց մենք այդ աստծուն չտեսանք, տե՛ր, մեղա՛ քեզ: \nՆրա փեշերից բռնելով տանջանքների և արհավիրքների ծովը նետվեցինք, բայց նրա գութն ու ողորմությունը չտեսանք: \nՏե՛ր, մեղա՛ քեզ: \nԱրաբը յուր սուրը հանած, մեր աչքերի առաջ մեր աղջիկներին ու կանանց առևանգում է, մինչդեռ մեր հարազատ իշխանները նրանց թև ու թիկունք են դառնում: \nՄենք տրորվում ենք, ոտնատակ լինում, ինչպես մի հասարակ մրջյուն և ո՛չ ոք, ո՛չ ոք յուր գթառատ ձեռքը չէ մեկնում մեզ պատուհասից ազատելու: \nԱստվա՛ծ, բայց ուր էր այդ աստվածը, երբ Բյուրականում դժոխքն էր տիրապետում: \nՈւ՞ր էր նա, երբ այնտեղ` սպանդանոցի նման 200 հոգի ընկան, երկու հարյո՜ւր նահատակ, ծեր թե երիտասարդ, կին թե մարդ, տղա թե աղջիկ, որոնք աստծո փեշից բռնած լալագին հայացքով օգնություն էին մրմնջում ու շունչները փչում... \nԵս, միայն ես ազատվեցի այնտեղից և իբրև այդ զարհուրելի սպանդանոցի կենդանի վկա, բողոքում եմ աստծո դեմ, բողոքում նրա անտարբեր, սառն, անգութ վերաբերմունքի համար, տե՜ր, մեղա՛ քեզ...\n— Այդպես մի՛ ասի, Մաթո՛ս ապեր,— ընդհատեց Հեղինեն, — մի՛ բողոքիր աստծո դեմ: \nՆա յուր դատաստանը այսպես շուտ չէ անում: \nՆա համբերում է, բայց յուր աստվածային շանթով խորտակում անօրենին:\n\n— Հա՜, վերջը... այն ժամանակ, երբ հազարավորներ կենդանի-կենդանի խորովվում են, անասելի տանջանքներով հոգիները փչում: \nԲայց ո՞ր մեղքի համար: \nԱսա, աղջի՛կս, ի՞նչ է արել ծծկեր մանուկը, որ անօրենի սրից զոհ է գնում: \nԱսա, ի՞նչ հանցանք են գործել կանայք, որոնց ստինքների պտուկներից շարաններ են շինում և իբրև հաղթական դափնի` իրենց վիզը ձգում: \nՕ՛... անասելի դժոխք էր ներկայացնում Բյուրականը սրի և կրակի մեջ, ուր ընկավ մեր սուրբը` Մարտիրոս հայրը, որը դիակների մեջ կանգնած, երկու ձեռքերն էլ կտրտված, հարյուր տեղից վիրավորված, դեռ աղոթք էր մրմնջում ու սիրած ժողովրդի համար երկնքից օգնություն հայցում... \nՍակայն երկինքը լուռ էր, անզգա, անգութ...\n— Հայի ճակատագիրն է այդ, Մաթո՛ս ապեր, ի՞նչ կարող ենք անել:\n\n— Ինչ կարող ենք անե՞լ... բայց ի՞նչ են անում մեր իշխանները, որոնք արաբի հետ միացած` մեզ ծեծում են, արյունաքամ անում, եղբայր եղբոր դեմ հարուցում ու իրենց սիրուն հայրենիքը սրի ու հրի ասպարեզ դարձնում: \nՄեր գութանն ու մաճը մնաց անտեր, դաշտերն ու արտերն ամայացան, լծկան եզն ու գոմեշը կոտորվեցան, ինչո՞ւ, որովհետև մեր իշխանները փոխանակ միանալու, իրենց սին փառքի համար օտարի առաջ ստրկանում են, քծնում, շողոքորթում և մեզ անտեր թողնում... \nՕ՜ ... եթե լիներ մեր մեջ համերաշխություն, սեր, գիտակցություն, մենք այս օրին չէինք հասնի...\n— Այո՛, համաձայն եմ: \nԱ՛խ, հայի այդ սոսկալի եսը և փառամոլությունը իրեն տունն է քանդում, բայց դրանք էլի չեն խրատվում: \nԻ՞նչն է պատճառը, որ մեր թագավորը Սևանա վանքն է քաշվել և վիշտը սրտի մեջ, դառն հեծկլտում է Հայաստանի վիճակին նայելով: \nԱ՛խ, եթե իշխանները և նախարարները միանային ու ժողովվեին թագավորի շուրջը, այն ժամանակ Հայաստանի արշալույսը կբացվեր և դո՛ւ, խե՛ղճ ժողովուրդ, հանգիստ կապրեիր... \nԱյդ ի՞նչ եմ ասում. Այդ արշալույսը չի բացվի, քանի որ հայրս է թագավորի դեմ գնում, իսկ ես, ինչպես մի ստվեր, դեգերում եմ հիվանդ ու մեռնող ամբոխի մեջ ու քավում հորս մեղքերը:\n\n— Եվ թող աստված երկարացնե կյանքդ, աղջի՛կս, դու սփոփիչ հրեշտակ ես մեզ համար, երկնքից տրված մի պարգև, որ դառն ու հուսահատ րոպեներին քո քնքուշ ձայնով հուսո նշույլներ ես ներշնչում մեզ... բայց մի ծաղկով գարուն չի գա, աղջի՛կս, և մենք մեռնում ենք, օրեցօր գերեզմանին մոտենում:\n\n— Ո՛չ, Մաթո՛ս ապեր, ժողովուրդը չի մեռնի, նա կապրի: \nԿապրի, որովհետև նրա կենսատու ուժը անսպառ է: \nԻշխանները կգան ու կերթան, բայց ամբոխը կմնա: \nԿմնա ու կզարթնի մի անգամ: \nԱյն ժամանակ խավարը կցրվի, մութը կանհետանա, և գեղածիծաղ արշալույսը կծագի ամեն կողմում:\n\n— Օ՜... տա աստված այդպես լինի, — գլուխը օրորելով պատասխանեց Մաթոսը: \n— Բայց ահա սրտիս մեջ դժոխքը կրկին շարժվեց, և ես հիշեցի Աստղիկիս, հիշեցի նրա նշանած Դավթին, որը վերջին շունչը փչելիս ինձ նայեց ու անհուն ժպիտը անցավ նրա դեմքով. կարծես հասկացնել ուզեց ինձ, թե հայրենիքի համար մեռնելը ինչքա՛ն քաղցր, ինչքա՜ն վսեմ է... \nԴավի՛թ, իմ քաջ և աննման փեսա, դու գնացիր ու ինձ ծով արցունքի մեջ թողիր... \nՕ՜... ես էլ կգամ, ես էլ կգամ, — ասաց ծերունին, գլուխն իջեցրեց, լուռ կացավ, և արցունքի երկու կաթիլ գլորվեցին նրա ալեզարդ մորուքին:\n\nՀեղինեն նայեց նրան ու սիրտը բռնեց: \nԱպա, հեռանալով նրանից, նորից նստեց լեռ քարի վրա ու ինքն իրեն մտմտաց.\n— Քնե՛ց... մի քանի րոպե լռեց նրա սրտի դժոխքը, և ես այս բովանդակ երկրում մնացի միայնակ... \nՍուտ չէ ասում նա: \nՉորս կողմը ավե՛ր, սրածությո՛ւն, կոտորա՛ծ: \nԱմեն կողմից լացի ձայն եմ լսում, որ սիրտս քրքրում, տրորում է ու ինձ գցում հուսահատության անդունդը: \nԱ՛խ, բարձրյա՛լ աստված, անողո՛ք երկինք, մինչև ե՞րբ հայի արցունքը քո գահի պատվանդանը պետք է ողողե, մինչև ե՞րբ հայի հեծկլտանքն ու հառաչանքը քո սրահի նվագածությունը պիտի կազմեն... \nԳթա, տե՛ր, այդ ազգին: \nԴու ներշնչիր իշխանների մեջ սեր ու միություն: \nՀանիր նրանց սրտից ատելության ու նախանձի որոմները և ի մի դարձրու բարբարոսներին հալածելու...\nՀեղինեն էլ լռեց ու քիչ հետո դադարեց մտածելուց:\n\nՊահ մի դառն մտքերը դադարեցին նրա սիրտը կրծելուց, ու նա ընկղմվեց քնի մեջ...\nՀեղինեն քնած էր գլուխը լեռ քարին դրած, մինչդեռ արևը մայր էր մտել ու սկսվել էր լեռների ցուրտը, որ գողունի կերպով մտնում էր Հեղինեի տանջված ու հյուծված մարմինը և կամաց-կամաց յուր ավերմունքը գործում...\nԼԱ\nԱռյուծը բանտարկված էր վանդակում...\nՄի սեպացած ժայռ, որի վրա երևում էին մի քանի վանքեր, յուր սև կուրծքը դուրս էր ցցել կապույտ ջրերի միջից և գոռոզաբար նայում էր շուրջը: \nՊարզ, վճիտ ջրի կոհակներն էին վխտում նրա շուրջը, որոնք երբեմն մանրիկ, քնքուշ ալիքներով լիզում էին նրա ափերը, գորովագութ մոր նման շոյում փեշերը, համբուրում նրան և ապա միմյանց ետևից ետ նահանջում: \nԻսկ երբեմն փրփրած ալիքները կատաղած վրա էին վազում դեպի այդ սեպացած ժայռը, որ հանդգնել էր իրենց տեղը խլել: \nՎիշապի նման գլուխները վեր բարձրացրած ալիքները ուժգնությամբ ծեփվում էին ժայռին, նրան խորտակելու նպատակով, ջարդվում, փշրվում և ապա իրենց ոտքերի տակ անդունդներ բանալով` ամոթահար թաքնվում այնտեղ և կորչում անհայտության մեջ. բայց ետևից նոր ալիքներ էին գալիս, ավելի բարձր, ավելի զարհուրելի, որոնք դիպչելով ժայռերին, անհույս կերպով նույնպես ոչնչանում էին, մինչև որ դադար էին տալիս իրենց անհույս հարձակմանը և լռում: \nԱյդ ժամանակ լճի մակերևույթը պարզ հայելի էր ներկայացնում յուր խոր հատակով, ուր լուսնի դյութող ճառագայթների հետ պար էին բռնում ոսկե ձկները, փայլուն արծաթագույն ձկնիկները, գեղարքունին ու կոդակը և ձկների իշխանը:\n\nԱյդ սեպացած ժայռի մեջ էր բանտարկված առյուծը` Աշոտ Երկաթը, որի հառաչանքից սարերը ձայն էին ածում և լճի ձկները սարսափից փախուստ տալիս:\n\n\n\n\n\n\nՈւժասպառ ընկած էր նա յուր կտրիճներով, որոնց թիվը 70-ի էր հասնում և յուր մթագնած հայացքը դարձնում դեպի Սևանի ափերը: \nՆա խոր, շատ խոր հոգոց է քաշում` տեսնելով Հայաստանի ալեծուփ դրությունը, և նրա սիրտը լցվում է խորին կսկիծով: \nՀայաստանը քանդվում էր, ժողովուրդը տառապում, իսկ ինքն ի՞նչ էր անում... \nՈ՜հ, վեր կաց, Աշո՛տ Երկաթ, քաշիր երկաթե սուրդ, հուր ու մոխիր դարձրու թշնամիներիդ, որոնք ոչնչացնում են հայ ժողովրդին... \nԹո՛ղ անշարժությունդ, ի՞նչը արդյոք սուրդ ժանգոտեց և վհատեցվեց քո հոգին... \nՏե՛ս, արաբները կրկին գլուխ են բարձրացրել և հայերի ծուխն ուզում են կտրել, իսկ դու մի՞թե մոռացար հորդ ստվերին տված երդումը, թե՞ խորին հուսահատությունը վհատեցրեց քեզ... \nՀասի՛ր, Երկաթ, հասի՛ր, ժողովուրդը քեզ է սպասում, ազգը քեզ է կանչում...\nԵվ Աշոտ Երկաթը ցնցվեցավ: \nՔաջի ցնցումից սարերը դողացին և Սևանա լճի կոհակները դուրս թռան իրենց տեղից և կատաղած իժի նման գլուխները ցցեցին: \nՀողմը շառաչեց, և սպառնալից ամպերը թռան անհուն երկնակամարի խորքից և որոտալով ու փայլփլելով կախվեցին Սևանա գլխին: \nՏարերքն էլ կատաղել էր քաջի դեմ և նրա ցնցումի դեմ յուր սպառնալիքներն էր տալիս:\n\n— Է՜, հե՛յ, — ձայն տվեց Երկաթը յուր քաջերին, — հողմն ու մրրիկը, ծովն ու ցամաքը մեր դեմ կռվի են գալիս, զարթնեցեք, նիզակներդ սուր սրեցեք, թրերիդ ժանգը սրբեցեք, կուրծքներդ պատնեշ շինեցեք և պահպանեցեք ձեր թագավորին: \nՉե՞ք տեսնում, ծովն ուզում է կուլ տալ ինձ, մրրիկը` երկինք բարձրացնել, իսկ փայլակը` կայծակնահար անել: \nՄեռած չէ ձեր թագավորը, դեռ առողջ են կռներս, անվնաս իմ պողպատե սարը: \nՀրեղեն է այս սուրը, որ մի ակնթարթում հազարավոր գլուխներ կթռցնի և ծովին ու երկնքին կհրամայի…\n— Ապրի՛ մեր թագավորը, ապրի՛ Աշոտ Երկաթը, — գոռում են յոթանասուն կտրիճները և նիզակներ ճոճում օդի մեջ:\n\n— Տվե՛ք իմ սաղավարտը, զենք ու զրահը, հերիք է ինչքան հանգստացանք, — ասում է Աշոտ Երկաթը և աչքերը դեպի լճի ափը դարձնում:\n\nՆա տեսնում է այնտեղ արաբների անհուն բազմություն, որոնք պինդ օղակով շրջապատել էին իրեն և դյութական քրքիջ էին արձակում` տեսնելով քաջին զենք ու զրահի մեջ կորած:\n\nՄի տեսակ դառն, արհամարհական ժպիտ է արձակում Երկաթը և հրամայում տասը նավակ պատրաստել:\n\nՏեսնում են արաբները և ժպտում բանտարկված առյուծի պատրաստության վրա:\n\nԺպտալիս երևում են նրանց սպիտակ ատամները, որոնք սարսուռ էին ազդում մարդուն:\n\n— Խելացնո՛ր Աշոտ, ի՞նչ է ուզում նա անել, — ասում են հեգնորեն արաբները,— մի՞թե չի տեսնում ինչքա՜ն շատ ենք մենք, ինչքա՛ն ահավոր: \nԱրաբիայի և Աֆրիկայի խորքերիցն ենք եկել մենք, որ դրա արյունը խմենք, իսկ դա ո՞ւր է ուզում թռչել...\nԲայց երկյուղի ո՛չ մի նշան չի երևում Աշոտ Երկաթի սառն դեմքին, նրան չեն վախեցնում սև-սև դեմքերը, տափակ ճակատները, հաստ շրթունքները և թշնամիների «բյուր» թիվը: \nԱներկյուղ նստում է նա նավակի մեջ և նշան տալիս քաջերին, որոնք տեղավորվելով յոթնական մարդ յուրաքանչյուր նավակի մեջ, շարժում են թիակները և դեպի թշնամին դիմում:\n\n— Աշո՛տ Երկաթ, — գոռում են արաբները, — թող քո խելառ վարմունքը, զենքդ ցած դիր և արի չոքիր մեր Բըշր18 ոստիկանի առաջ, որ չխավարեցնի արևդ: \nԵ՛լ, գթություն խնդրիր ամիրապետից, մոռացիր պիղծ հավատդ և պաշտիր Մահմեդին:\n\nԼսում է Աշոտ Երկաթը և կատաղությունից մռնչում: \nՆրա մռնչյունից ծովը ավելի է կատաղում, և հորձանքները ավելի ուժգին են զարկվում ժայռերին:\n\nՏասը նավակը տասը տաշեղի նման կոհակները պար են ածում և սպառնում կուլ տալ անտակ ջրերում: \nԲայց անվախ են նավավարները, անվախ քաջի պես: \nԹռչում են նավակներն առաջ, թռչում դեպի թշնամիները: \nՆրանք երբեմն բարձրանում են լեռ ալիքի գագաթը, երբեմն իջնում խոր անդունդներ, և նրանց գլխին թափվում են բյուրավոր նետեր:\n\n— Տղե՛րք, հառա՛ջ, հառա՛ջ — կանչում է Աշոտ Երկաթը և սուրը պատյանից հանում: \nԱյդ ժամանակ նրանք մոտենում էին ափին, ուր թշնամին խիտ-խիտ կանգնած ուզում էր կուլ տալ Աշոտ Երկաթին և յուր կտրիճներին:\n\nԹռչում են նետերն անթիվ, անհամար: \nԾովը կուլ է տալիս բյուրավոր նետեր, և Աշոտ Երկաթը անվնաս մոտենալով ափին, հանկարծակի այնպես գրոհ է տալիս, որ թշնամին առ ժամանակ մնում է սառած, քարացած:\n\nՊլպլում է Աշոտ Երկաթի սուրը և աջ ու ձախ մահ սփռում: \nԳոռոզ արաբը ալլահ է կանչում և մահվան մեջ տոչորվում: \nՍարսափը պատում է արաբաց ահռելի բանակին, և նրանք չեն իմանում դևեր են իրենց հետ կռվում, թե մարդիկ: \nԲայց մի՞թե մի բուռ մարդիկ կհանդգնեն ահռելի բանակի դեմ կռիվ մտնել: \nՉէ՛, դրանք դևեր են կամ դյութած մարդիկ և իրենց սուրը չի կտրում դրանց, — մտածում են արաբները և լեղապատառ փախուստի դիմում: \nՑրվում է բանակը, և նրանք անհովիվ ոչխարների նման սկսում են զանազան կողմ վազել ու իրենց գլուխն ազատել, բայց ամեն տեղ հասնում են Աշոտ Երկաթի կտրիճները և նրանց ջարդուփշուր անում:\n\nԲայց ո՞վ է ահա գեղեցիկ արաբական նժույգ նստած բանակից փախուստ տալիս և ամոթահար գլուխը ցած իջեցրած անխնա մտրակում ձիուն: \nՀասի՛ր, Աշոտ, հասի՛ր, դա գոռոզ Բըշր ոստիկանն է, որ քեզ սպառնալիքներ էր տալիս և ուզում էր քո արյունը խմել: \nԱշոտ Երկաթը նայում է նրան և մի հեգնական ժպիտ է արձակում:\n\n— Թող գնա՛, էլ նա չի համարձակվի ոտք կոխել Հայաստան: \nԼավ դաս էր, որ ստացան արաբներն ինձանից,— ասում է նա և հրամայում դադար տալ հալածելուն:\n\nԲայց Բըշրը էլ ետ չէր նայում, իսկ նրա ետևից վազում էին փախստական գնդերը:\n\nԵրկար ժամանակ նրանք առաջ էին գնում, երբ նրանց առաջ երևաց Քեղայոց ամրոցը, և կատաղած Բըշրը հրամայեց կանգ առնել այդտեղ և հուր ու մոխիր դարձնել այդ ամրոցը: \nԱշոտ Երկաթի վրեժը դրանից էր ուզում առնել, բարկության բոցը Քեղայոց ամրոցի վրա էր ուզում թափել, երբ հանկարծ մի խումբ ձիավորներ վրա տվին արաբներին և պակասն էլ իրենք լրացրին:\n\n— Տղե՛րք, ձեր սրերը կտրուկ արեք, մեկի տեղ հինգ գլուխ թռցրեք,— կանչեց խմբի գլխավորը` Գևորգ իշխանը և մղվեցավ արաբների մեջ:\n\nԲըշրը սարսափեց: \nՆրա մարմնով սառը դող անցավ. Նա տեսավ, որ ալլահը յուր երեսը դարձրել է արաբներից, և ուզում է գլուխն առնել կորչել, բայց այդ միջոցին նրա ձին ծանր վիրավորվեց և մահամերձ վայր ընկավ: \nԿատաղությունից նա ատամները կրճտացրեց, վեր թռավ տեղից և խելագարի նման աջ ու ձախ նայեց: \nԱնգիտակցորեն յուր կեռ սուրը մխեց իրեն մոտից անցնող արաբի սիրտը և ինքը հեծնելով նրա ձին, առանց գլխարկի, մազերը փշաքաղված, առաջ սլացավ և շուտով անհետացավ ձորերի մեջ…\nԳևորգը ցնծում է յուր հաղթության վրա և շտապում դեպի Աշոտ երկաթը: \nԹագավորն ու իշխանը գրկախառնվում են և փառաբանում աստծուն:\n\nԱյդ հաղթությունը վերջնական էր: \nԱրաբներն այլևս չեն համարձակվում ոտք դնել Հայաստան, դավաճանների ձայնն էլ չի լսվում և նրանք երկյուղից քաշվում են անկյունները: \nԱշոտ Երկաթը ազատ շունչ է քաշում և սկսում է խնամել յուր երկիրը…\nԼԲ\nՍևանա ճակատամարտից հետո Հայաստանի մի ծայրից մինչև մյուսը խաղաղություն սփռեցավ: \nԿոտորածները վերացան, և հայերն ազատ շունչ քաշեցին, իսկ Աշոտ Երկաթը սկսեց դարմանել ժողովրդի վերքերը:\n\nԱյդ միջոցին Հովհաննես19 կաթողիկոսը գնում է Վասպուրական Գագիկ Արծրունու մոտ, ուր միայն մի տարի կենալով, վախճանվում է ծեր հասակում և թաղվում այնտեղ: \nԲայց Աշոտ Երկաթը դեռ նոր էր սկսել հանգստանալ, երբ մի չարագուշակ ամպ մթնացրեց հայոց երկնքի հորիզոնը, Աշոտ Երկաթը մահիճ մտավ:\n\nԾանր հիվանդությունը բռնեց քաջին, որից նա հաղթական չկարողացավ դուրս գալ:\n\nԵրբ նա հավիտյան պիտի փակեր աչքերը, կանչեց յուր եղբորը` Աբասին, որը դեռ թշնամությամբ էր նայում իրեն և դողդոջուն ձայնով ասաց.\n— Տո՛ւր, եղբայր, ձեռքդ և մոռանանք մեր անցածը: \nԵս մեռնում եմ և իմ գահը հանձնում եմ քեզ, խնամիր ժողովուրդը, պահպանիր նրան, որովհետև նա է կազմում ազգի հիմքը: \nՓոթորիկն անցավ, և այժմ սկսվում է գեղածիծաղ արևը, օգտվիր նրանից, բայց հեռու կաց քսու և դավաճան իշխաններից: \nՍեր և խաղաղություն եմ թողնում քեզ, պահպանիր հայրենիքդ և այն ժամանակ տերը կօրհնի քեզ... — ասաց Աշոտ Երկաթը, և նրա հոգին մարմնից բաժանվեց: \nԱբասը չոքեց, համբուրեց եղբոր սառը ճակատը և փակեց քաջի աչքերը:\n\nԱյլևս չկար Աշոտ Երկաթը, որը փոթորկալից կյանք վարեց 14 տարի և 6 ամիս:\n\nԼԳ\nԳևորգ իշխանը, Քեղայոց ամրոցում Բըշր ոստիկանին ջարդելուց մի քանի ամիս հետո, շտապում էր դեպի յուր Հեղինեն:\n\nՆա անխնա մտրակում էր ձիուն և առաջ սլանում: \nՆա արդեն կատարել էր Հեղինեին տված խոսքը և այժմ հաղթական կերպով գնում էր ստանալու թանկ գնով ձեռք բերած Հեղինեի ձեռքը:\n\n— Երկրիս վրա խաղաղություն է տիրում, և այլևս չկան թշնամիներ, որոնց հալածեմ: \nՀեղինե՛, գալիս եմ քո ոտքերի տակն ընկնելու և քեզանից սեր խնդրելու: \nԴադարեց կռիվը, խորտակվեցան արաբները, և այժմ տեսնենք ո՞ւր կուղարկես ինձ... \nՕ՛, էլ ոչ մի վայրկյան չեմ կարող առանց քեզ մնալ, էլ դու ինձ չես կարող հեռացնել: \nԿատարեցի տված խոստմունքս և այժմ դու իմն ես և էլ ո՛չ ոք չի կարող խլել քեզ ինձանից, — ասում էր Գևորգ իշխանը և ավելի շտապեցնում ձիուն, բայց մի տեսակ անորոշ զգացմունք նրան հանգստություն չէր տալիս և շփոթեցնում էր նրա սիրտը: \nՆա վաղուց է, որ տեղեկություն չուներ Հեղինեից, թեև գիտեր, թե որտեղ է գտնվում նա:\n\n— Իսկ եթե ինձ մոռացած լինի... \nՕ՜, այն ժամանակ սոսկալի կլինի իմ դրությունը... կամ թե Վասպուրական լինի գնացած... \nՀոգ չէ, եթե Վասպուրական գնացած լինի, ես կերթամ նրա համար մինչև աշխարհիս վերջը, բայց եթե մոռացած լինի ինձ կամ արհամարհելիս, ահա՛ սոսկալի բանը... \nԲայց չէ, ես ճանաչում եմ նրա հոգին, նա սիրում է ինձ, սիրում անհուն, անարատ սիրով: \nՆա սպասում է ինձ, և ես պիտի թռչեմ դեպի նա, — ասաց Գևորգ իշխանը և առաջ սլացավ:\n\nԲայց ի՞նչ դրության մեջ էր Հեղինեն: \nՄենք թողինք նրան ուշաթափ, երբ Քոսակը խաբեց նրան, հայտնելով, թե Գևորգ իշխանը սպանված է: \nԱյն օրից Հեղինեն մահիճ մտավ: \nՀետզհետե նրա դրությունը վատացավ, և նա կռվում էր մահվան հետ: \nԶառանցանքների մեջ միշտ հիշում էր Գևորգ իշխանին և նրան կանչում, իսկ նա չկար ու չկար:\n\nԱյն օրը, երբ Գևորգ իշխանը քաղաք մտավ` Հեղինեն զառանցում էր և այլևս ոչ ոքի չէր ճանաչում: \nՆրա մոտ կանգնած էր Սահակ քահանան և լացակումած աչքերով նայում էր Հեղինեի բորբոքված դեմքին: \nՆա նոր էր տվել հիվանդին ս. հաղորդությունը և աղոթում էր Հեղինեի փրկության համար:\n\n— Այս ո՞ւր եք տանում, — ասում էր Հեղինեն, — ես չեմ ուզում այդ ճանապարհով գնալ: \nՉե՞ք տեսնում ահագին ժայռի կտորները, իսկ նրանց գլխին` սև-սև արաբներ... հիմարնե՛ր, այդ էլ չեք հասկանում... \nՀ՜ը, ի՞նչ ես դեմքդ ծռել, տե՛ր հայր, դու ծիծաղո՞ւմ ես, բայց ինչո՞ւ է դեմքդ ծամածռվում... ու, տես, ինչպես երկարացավ, իսկ հիմա տափակացավ... ճշմարիտ որ ծիծաղելի է... \nԴարձյալ սև ամպեր, անգութները հենց սրտիս վրա են պառկում և ճնշում ինձ... \nԳևո՛րգ իշխան, ո՞ւր ես գնում, սպասի՛ր... ա՛յ դու անգութ, ինչպե՞ս չես խղճում ինձ, մի՞թե սիրտ չունես, որ ինձ միայնակ ես թողնում... \nՉե՞ս տեսնում, սենյակիս առաստաղը վերցնում են, պատերը հեռու քաշում, իսկ ցուրտը կամաց-կամաց մտնում է մարմինս...\nՍահակ քահանան լալիս էր և հեղեղի նման արցունքներ թափում: \nՆա հասկանում էր, որ ո՛չ մի ուժ այլևս չի կարող մատաղ կյանքը փրկել, և խոր կսկիծը ցնցում էր նրան: \nՄի փոքրիկ, աննշան հույս ուներ նրա առողջանալու համար և այդ հույսը Գևորգ իշխանն էր: \nՈ՜հ, եթե նա գար, եթե թռչեր յուր Հեղինեի մոտ, այն ժամանակ գուցե բժկվեր, բայց Հեղինեի կյանքի րոպեները համրված էին, մի քանի րոպեից հետո գուցե ուշ լիներ...\n— Է՛հ, անգո՛ւթ են մարդիկ, ինձ չեն խղճում... մի՞թե դուք քար սիրտ ունեք, մի՞թե չեք հասկանում, որ ցուրտ է, ձյուն է գալիս, ես մրսում եմ, ձյունը ուղղակի վրաս է թափվում, սենյակս առաստաղ չունի, իսկ դուք այստեղ կանգնած ծիծաղում եք... \nԱնգութնե՛ր, — ասաց Հեղինեն և մեքենաբար սկսեց կոլոլվել վերմակի մեջ, ապա հանկարծ նա դեն շպրտեց վերմակը, ուզեցավ վեր թռչել, բայց, ուժասպառ ընկնելով բարձին, ճչաց.\n— Գևո՛րգ իշխան, ես քեզ սիրում եմ, հասի՛ր ինձ, ո՞ւր ես դու, — կանչեց նա և մի խոր հոգոց հանեց:\n\n— Տե՛ր, դու փրկիր մատաղ կյանքը, — կանչեց Սահակ քահանան: \nԱյդ իսկ ժամանակ աղախինը ներս մտավ և Սահակ քահանայի ականջին ինչ-որ մի բան փսփսաց:\n\nՍահակ քահանայի աչքերը մի տեսակ ոգևորության փայլ ստացան, և նա, մոտենալով Հեղինեին, բռնեց նրա սառը ձեռքը և ասաց.\n— Հեղինե՛, աղջի՛կս, կուզե՞ս տեսնել քո սիրած մարդուն:\n\n— Հիմա՛ր, դու էլ բան ասացիր, կարծես ես չեմ տեսնում, որ ծովը ծփում է, և նավակով այլևս չի կարելի զբոսնել:\n\n— Հեղինե՛, Գևորգ իշխանն է եկել, ուշքի արի, — կրկնեց Սահակ քահանան, և արտասուքները խեղդեցին նրան:\n\n— Գևորգ իշխա՞նը... — շշնջաց Հեղինեն և ապուշի նման սկսեց նրա դեմքը դիտել, ապա նրա աչքերի մեջ մի տեսակ թախիծ անցավ, և նա հազիվ լսելի ձայնով ասաց.\n— Սուտ եք ասում, ինձ խաբում եք, նա արդեն մեռած է...\nԱյդ ժամանակ Գևորգ իշխանը ներս մտավ և տեսնելով Հեղինեի գունատ ու մահվան դեղնությամբ պատած դեմքը, մի վայրկյան սառածի նման կանգ առավ և ապա հանկարծակի գրկեց Հեղինեին ու սկսեց համբույրներով ծածկել նրա դեմքը:\n\n— Հեղինե՛, լսի՛ր ինձ, — կանչեց նա խեղդված ձայնով:\n\nՀեղինեն լսեց յուր սիրած մարդու ձայնը և ցնցվեցավ: \nՆա լայն բացած աչքերով նայեց իշխանին և ճանաչեց: \nՀրաշքը կատարվեցավ: \nՀիվանդության ճգնաժամն անցավ, և Հեղինեն փաթաթվեց իշխանին: \nՆրանց շրթունքները հպվեցին, և երկար, շատ երկար բաց չէին թողնում իրար...\nՀեղինեն փրկված էր, կարճ ժամանակից հետո հիվանդությունն անցավ և սիրող սրտերն ապրեցին երջանիկ ու հանգիստ կյանքով:\n\nՍահակ քահանան օրհնեց նրանց միությունը, իսկ Գագիկ Արծրունին համբուրեց յուր աղջկա և փեսայի ճակատները:",
    "ԱՆԽԻՂՃ ՎԱՃԱՌՔ\nՔնած էր Անի քաղաքը…\nՆորահարսի նման սպիտակ, արծաթագույն մշուշով էր քողարկվել և ընկնելով երազների քաղցր գիրկը` սլացել էր վե՛ր, վեր դեպի երկինք ու ամենի աչքից թաքնվել: \nԱխուրյան գետն էր միայն, որ օձի նման գալարվելով քերում էր Անիի ստորոտները և յուր պղտոր, ուռճացած ալիքներով զարկվելով դուրս ցցված ժայռի կտորներին, փրփրում, կատաղում, ինքն իրեն շփոթվում էր և ապա, գլուխն առնելով, կորչում հեռո՜ւ...\nԲայց ժամանակը անցնում էր առաջ, երբ մի բարակ զեփյուռ շշնջալով շոյեց Անիին և գորովագութ մոր նման վեր բարձրացնելով նրա քողը յուր անուշ, մեղմիկ համբույրը դրոշմեց Անիի հազար ու մի եկեղեցիների գմբեթներին ու ինքը, կարծես վախվխելով, փախավ հեռու, դեպի ազատն Մասիս... \nԱյն ժամանակ սիրուն էր Անին: \nԼուսնի ցուրտ ճառագայթները ընկան նրա աշտարակների բուրջերի, գմբեթների ու պալատների վրա ու նրան տվին դյութական մի սիրուն տեսք: \nԴյութական մի պատկեր էր ներկայացնում Հայոց թագավորության խնամակալ Վեստ Սարգսի պալատը, որի ստորոտում Ախուրյանը շառաչում էր, փոթորկվում, զարկվում, որպեսզի դուրս պոկի հրվանդանի այդ կտորը և հանդարտ ու ազատ հոսի առաջ: \nԲայց նրա ճիգը ի դերև էր անցնում: \nԺայռը, որի վրա կառուցված էր այդ պալատը, խիստ ամուր և անսասան էր: \nԱյդ իսկ ժամանակն էր, որ Վեստ Սարգիս իշխանը, վերջացնելով իր գիշերվա ընթրիքը, բարձրացրեք պատուհանի թանձր վարագույրը և դուրս նայեց: \nՆա նայեց իր ոտքերի տակ տարածված քաղաքին ու հուզվեց: \nԻ՞նչը հուզեց նրան` հայտնի չէր: \nԱյդ պահին քաղաքում տիրում էր խոր լռություն. երբեմն միայն լսվում էր պահապանների ոտնաձայները, որոնք չափավոր, բայց դանդաղ քայլերով շրջում էին պարիսպների ու աշտարակների վրա ու հեռուն դիտում: \nԱյդ ժամանակ շինականն ու քաղաքացին, իշխանն ու ազնվականը իրենց անդորր քնի մեջ էին ընկղմված, և ոչինչ բան չէր հուզում նրանց սիրտն ու հոգին. իսկ խաշնարածի հոտերն ու ջոկերը ագահությամբ պոկում էին կանաչ խոտը և երփներանգ ծաղիկները: \nԳամփռներն անգամ անուշ քնած էին, և նրանց քունն էլ չէր վրդովում ո՛չ հարամին և ո՛չ վայրենի գազանը: \nԳիշերվա այդ պահին ամեն ինչ խաղաղ էր ու անդորր և այդ խաղաղության իբրև կենդանի վկաներ Անիի 1001 եկեղեցիների գմբեթներն էին, որոնք այնպես գեղեցիկ փայլում էին լուսնի արծաթագույն ճառագայթների տակ...\nՎեստ Սարգիս իշխանը այնպես հրապուրվեցավ Անիի դյութիչ, կախարդական տեսարանով, որ նրա աչքերից կայծակներ թռան և լայն բանալով աչքերը կանչեց.\n— Հրաշալի՜դ իմ Անի... ո՜հ, ե՞րբ արդյոք դու ինձ պիտի պատկանես, և ե՞րբ արդյոք իմ գլուխը պիտի պսակվի արքայական թագով... \nԱ՜խ, ես ոչինչ չեմ խնայի, ոչի՛նչ, միայն թե իղձերս կատարվին և գոռոզ Անին իմ հրամանով միայն շարժվի…\tԳա՛հը... բայց ո՞վ կարժանացնի ինձ այդ գահին ու թագին: \nԳագիկը` իսկական ժառանգը, կենդանի է, իսկ նրա պաշտպան Վահրամ Պահլավունի իշխանը` արթուն: \nՄի՞թե թույլ կտան ինձ այդ բանը գլուխ բերելու...\nՎեստ Սարգիսը լռեց և ընկավ մտածմունքի մեջ:\n\nՎրդովալից էր նրա մտածմունքը: \nՎրեժխնդրության և բարկության կայծակներ էին թռչում նրա աչքերից, իսկ նրա խրոխտ դեմքը երբեմն գունատվում էր, երբեմն` այլայլվում, իսկ երբեմն` դառն հուսահատվում... \nՈ՞ւմ դեմ էր նա բարկանում կամ ո՞ւմ հետ ժպտում, — հայտնի չէր. միայն թե այդ Ժամանակ նրա գլխով անցնում էին փոթորիկներ, ավելի զարհուրելի, քան օվկյանի ահեղ ալեկոծությունը, որոնք հառաչելով զարկվում էին իրար, փշրվում, ետ նահանջում ու տեղի տալիս անդորր խաղաղության:\n\nՀանկարծ Վեստ Սարգիսը ցնցվեց և յուր լայն բացած աչքերը հառեց դեպի Անիի մի փողոցը, ուր մի սև կետ էր երևում: \nԱյդ սև կետը շտապ դեպի յուր պալատն էր ընթանում:\n\n— Այս ի՞նչ բան է, — մռմռաց Վեստ Սարգիսը, — արդեն կես գիշեր է և փողոցում կրկին մարդ է երևում: \nԱյստեղ անպատճառ մի բան կա:\n\nՍև կետը, հետզհետե մոտենալով պալատին, կանգ առավ և շփոթված սկսեց աջ ու ձախ նայել:\n\nԴռան մոտ կանգնած պահապանը նրա առաջը կտրեց ու խրոխտ ձայնով հարցրեց.\n— Ո՞վ ես, ի՞նչ ես ուզում:\n\n— Ցանկանում եմ իշխանին տեսնել, — պատասխանեց նա հազիվ լսելի ձայնով:\n\n— Բայց այս մեջ գիշերի՞ն...\n— Այո՛, խիստ կարևոր գործ ունիմ նրան հայտնելու:\n\n— Սպասի՛ր ուրեմն, — ասաց պահապանը և երեք անգամ զարկեց դռան կոչնակը:\n\nՎեստ Սարգիսը շատ զարմացավ այդ անակնկալ հյուրի համար և հրամայեց ընդունել նրան:\n\n— Տեսնենք ի՞նչ է ուզում ինձանից անակնկալ այցելուն, — ասաց ու ներս մտնելով սկսեց անհամբերությամբ անց ու դարձ անել սենյակում:\n\nՄի քանի րոպեից հետո ներս մտավ գիշերային այցելուն և շփոթված կանգ առավ դռների մոտ:\n\nՎեստ Սարգիսը սուր, թափանցող հայացքը ձգեց նրա վրա ու զարմացավ:\n\nԻր առջև կանգնած էր միջին հասակով մի մարդ քահանայական զգեստով:\n\nՆրա դեմքը գունատ էր ու այլայլված. կարծես նա հենց նոր մի ոճիր էր գործել:\n\n— Նստեցե՛ք, տեր-հայր, ինչպես երևում է դուք շատ հոգնած եք, — ասաց իշխանը:\n\nՔահանան նստեց առաջարկած գահավորակին: \nՆա աշխատում էր հանգիստ երևալ, բայց սրտի բաբախյունը թույլ չէր տալիս: \nՆա դեռ լուռ էր և ոչ մի բառ չէր կարողանում արտասանել:\n\nՎեստ Սարգիսը խոր զննում էր նրան և մտածում: \nԱյցելուի դեմքը ծանոթ էր իրեն, նա տեսել էր այդ քահանային, բայց թե ո՞րտեղ` չէր կարողանում մտաբերել:\n\n— Իշխա՛ն, — վերջապես ասաց քահանան և երկյուղով աջ ու ձախ նայեց, — ես մի կարևոր բան պիտի հաղորդեմ քեզ, սակայն այդ բանը խոր գաղտնիք պիտի մնա իմ և քո մեջ:\n\nՎեստ Սարգսի աչքերը մի տեսակ փայլ ստացան, նրա հոգին գուշակում էր, որ այդ իսկ րոպեին նա պիտի մի զարհուրելի լուր լսի:\n\n— Կարող ես վստահ լինել, տե՛ր հայր, — ասաց Վեստ Սարգիսը:\n\n— Բայց մեզ ոչ ոք չի՞ լսի:\n\n— Ո՛չ ոք: \nԶգուշության համար ես կփակեմ բոլոր դռները և կիջեցնեմ վարագույրները, — ասաց իշխանը և, վեր կենալով տեղից, փակեց դռները և իջեցրեց թանձր վարագույրները:\n\nՆրանք մնացին միայնակ ճրագի աղուտ լուսավորության տակ: \nԻշխանը նստեց քահանայի կողքին և լուռ նրան էր նայում, իսկ քահանան դեռ լուռ դիտում էր սենյակի թանկագին զարդարանքները, որ հունական ճաշակով էր զարդարված:\n\n— Խոսի՛ր, ես պատրաստ եմ քեզ լսելու, — ասաց խորհրդավոր ձայնով իշխանը:\n\n— Իշխա՛ն, երդվիր Անիի 1001 եկեղեցիների վրա, որ այս բանը մեր մեջ գաղտնիք կմնա, — պատասխանեց քահանան:\n\n— Երդվում եմ:\n\n— Լսիր ուրեմն, — ասաց քահանան այնքան ցածր ձայնով, որ հազիվ լսվում էր: \n— Դու ինձ պետք է որ տեսած լինես և ճանաչես: \nԵս Կիրակոս քահանան եմ, կաթողիկոսի դռան հյուրընկալը:\n\n— Ա՜... հիշում եմ, ես տեսել եմ քեզ:\n\n— Չորս տարի է, ես հեռացած էի հայրենիքից և մի քանի ամիս է ինչ վերադարձել եմ:\n\n— Բայց ո՞ւր էիր գնացել:\n\n— Կոստանդնուպոլիս, Հոռոմոց թագավորի մոտ:\n\n— Հոռոմոց թագավորի՞... բայց ի՞նչ էիր շինում այնտեղ, — հարցրեց Վեստ Սարգիսը զարմացած և իր աչքերը հառեց Կիրակոս քահանայի վրա:\n\n— Ես գնացել էի բոլորովին մասնավոր գործով, երբ բախտը ինձ մի այնպիսի բանի հանդիպեցրեց, որ տակնուվրա պիտի անի իմ կյանքը, եթե դու չօգնես ինձ:\n\n— Ասա, ես պատրաստ եմ օգնել քեզ, եթե կարողանամ:\n\n— Օ՜, միայն քեզ ճանաչեցի այդ գործին հարմար, որովհետև քո մասին Հունաստանի մայրաքաղաքում լավ լուրեր են պտտվում:\n\n— Ինչպե՞ս:\n\n— Նրանք գովում են քեզ և իրենց մարդը համարում, իսկ ինձ էլ այդ տեսակ մի մարդ էր պետք:\n\n— Ի՞նչպես, վերջապես ասա՛ և համբերությունից մի հանիր ինձ:\n\n— Շտապել պետք չէ, իշխա՛ն, ես քեզ այս րոպեիս մի այնպիսի գաղտնիք պիտի հայտնեմ, որից դու կսարսափես:\n\n— Զարմանալի մարդ ես, տերտե՛ր, ասա՛ վերջապես գաղտնիքը:\n\n— Լսի՛ր, քեզ հայտնի է, որ մեր Հովհաննես-Սմբատ թագավորը Պետրոս կաթողիկոսի ձեռքով Անին յուր շրջակայքով իր մահվանից հետո հանձնում է հույներին: \nՀետևապես, նրա տված այդ թղթի զորությամբ Անին յուր շրջակայքով պատկանում է հույներին, բայց...\n— Բայց... — շարունակեց Վեստ Սարգիսը, որ այրվում էր անհամբերությունից:\n\n— Բայց հույները այդ չեն պահանջում, որովհետև Անին յուր շրջակայքով...\n— Ի՞նչ...\n— Ինձ է պատկանում, — ասաց Կիրակոս քահանան և շեշտակի նայեց ուղիղ իշխանի աչքերին:\n\n— Ինչպե՞ս, — խուլ ձայնով հարցրեց Վեստ Սարգիսը և շանթահարի նման վեր թռավ տեղից և, աչքերը հառելով քահանայի երեսին, ուզում էր կարդալ նրա աչքերի մեջ, թե այդ քահանան հո չի խելագարվել:\n\n— Հանդա՜րտ, իշխա՛ն, հանդա՜րտ, ես խելագարված չեմ:\n\n— Պարզիր միտքդ, տե՛ր հայր, ես դեռ չեմ հասկանում, թե ինչպես է, որ Անին քոնն է:\n\n— Շատ պարզ: \nԱյն թուղթը, որով հանձնում էր Հովհաննես թագավորը Անին և յուր շրջակայքը հույներին…\tինձ մոտ է:\n\n— Ո՞ւր է, ո՞ւր է այդ թուղթը, ցույց տուր ինձ, — համարյա գոռաց Վեստ Սարգիսը և խելագարի նման վեր թռչելով տեղից նախ շուրջը նայեց, ապա ձեռքը տարավ դեպի յուր սրի երախակալը: \nՆրա գլխում մի չար միտք ծնվեց` սպանել Կիրակոս քահանային և տիրանալ այդ թանկագին թղթին, բայց զսպեց իրեն, երբ նկատեց, որ քահանայի փարաջայի տակ նույնպես մի սուր փայլեց:\n\n— Հանդարտ, իշխա՛ն, մեր աղմուկը կարող են լսել և զուր կասկածի տակ ձգել:\n\nՎեստ Սարգիսը զինաթափ եղավ և ավելի մեղմ հարցրեց.\n— Պատմի՛ր, տե՛ր հայր, թե ինչպես այդ թուղթը քո ձեռքն ընկավ:\n\n— Ես մայրաքաղաքումն էի, երբ Կոնստանդին թագավորը իր մահվան ժամանակ կանչեց ինձ յուր մոտ և տալով ինձ այդ թուղթը` ասաց. «Տա՛ր, հայ քահանա, այս թուղթը տուր քո թագավորին և ասա նրան իմ կողմից, թե ինչպես ամեն մահկանացու, ես էլ հավիտենականության շեմքի վրա եմ կանգնած և չեմ կամենում ուրիշի սեփականությունը հափշտակել, թող ուրեմն ետ առնե իր թագավորությունը և յուր որդոցը տա» (1029 թ.): \nԿոնստանդին թագավորը մեռավ, և ես այդ թուղթը ինձ մոտ պահեցի մինչև այսօր: \nԱյժմ քո խորհրդին եմ դիմում, թե ինչպես վարվեմ այդ թղթի հետ, որ կարող է մեծ ապահովություն տալ ինձ, ես կրկի՞ն այն վաճառեմ հունաց նոր կայսեր վրա, թե հանձնեմ մեր թագավորին:\n\n— Վաճառե՞լ…\tԱնին վաճառե՞լ, — բացականչեց Վեստ Սարգիսը խորին մտմտանքով և ապա, մի վայրկյան լուռ մնալուց հետո, շարունակեց.\n— Իսկ ո՞ւր է թուղթը, այժմ մո՞տդ է:\n\n— Ո՛չ, նա պահված է ապահով տեղ:\n\nՏիրեց լռություն: \nԵրկուսն էլ մտածում էին, երկուսն էլ մտքով սլանում էին փառքի ու հարստության ետևից և այն` փարթամ Անիի փրկանքով, հայրենիքի վաճառքի գնով...\n— Այո, ես համաձայն եմ, — վերջապես ասաց Վեստ Սարգիսը, — այդ բանը կնպաստե նպատակիս հասնելուն, և ես ու դու ապահով կլինենք:\n\n— Ուրեմն դու էլ համաձա՞յն ես ինձ հետ, որ Անին վաճառվի մեր հանգստության ու փառքի համար, — հարցրեց վերստին Կիրակոս քահանան և նրա սրտից ծանր բեռն իջավ, երբ լսեց Վեստ Սարգսի դրական պատասխանը:\n\nԿիրակոս քահանան գտել էր յուր համախոհին: \nՄենակ ծանր էր կատարել այդ վատթար վաճառքը:\n\n— Համաձայն եմ, և վաղն ևեթ դու պիտի գնաս Կ. Պոլիս, հունաց նոր կայսեր` Միխայելի մոտ և հանձնես այդ թուղթը նրան: \nՆրանք մեծ փրկանք կտան այդ թղթին և\nդրանով մեր ճանապարհը կհարթվի: \nԵս կտամ այդ մասին հարկավոր նամակներ:\n\n— Ապրի՛ս, իշխան, ես չեմ սխալվել իմ ընտրության մեջ, — պատասխանեց Կիրակոս քահանան ոգևորությամբ:\n\nԱյնուհետև երկար խոսեցին երկու այդ անարժան մարդիկ` հոգևորական և աշխարհական և բաժանվեցին իրարից այն ժամանակ միայն, երբ Անին ուզում էր նոր զարթնել յուր անուշ քնից:\n\nԿիրակոս քահանան աննկատելի կերպով դուրս եկավ Վեստ Սարգսի պալատից և կորավ Անիի փողոցների մեջ…",
    "ԽԵՆԹԸ\nԱնին զարթնում էր...\nԲարձրադիր կաթողիկեները թոթափում էին իրենց գիշերային մթության քողը և հպարտությամբ վեր պարզելով իրենց ճակատը, սպասում էին ողջունելու առավոտվա անդրանիկ ճառագայթներին:\n\nՀազար ու մի եկեղեցիներից արդեն դղրդում էր առավոտվա «երրորդի» ձայնը, իսկ Անիի շրջականերից` ոչխարների մայունը, կովերի բառաչյունը, ձիերի խրխնջոցը և հովիվների սրնգի ու երգի ձայները, որոնք միախառնվելով եկեղեցիների զանգերի ձայներին, մարդկային հոգին լցնում էին մի տեսակ կենդանությամբ, մի առանձին աշխուժությամբ, որից հետո ամեն մարդ լիառատ շրթունքով աղոթք էր մրմնջում և համբուրելով եկեղեցու դռները` գնում իր գործին: \nՓողոցները կամաց-կամաց լցվում էին մարդկանցով: \nԿյանքը սկսում էր եռ գալ, իսկ եկեղեցիների մեջ սկսվում էր քաղցրանվագ «ալելուն»: \nԻշխանն ու զինվորը, ծերն ու երիտասարդը, կինն ու երեխան եկեղեցիներում ծնկաչոք աղոթում էին և գոհություն մատուցում տիրոջը, իսկ հետո սկսվում էր տնեցիների առօրյա կյանքը, ծխնելույզներից բարձրանում էր ծուխը, մատաղահաս աղջիկները կուժը ուսներին դեպի աղբյուրներն ու Ախուրյանն էին շտապում, դարբինը փչում էր յուր փուքսը և երկաթը շիկացնում, վաճառականը յուր առևտուրն էր սկսում, զինվորը` յուր զինվորական վարժությունը, իսկ մանրիկ երեխաները, փոքրիկ աղջիկներն ու տղաները լցվում էին իրենց դռների առաջ` փողոցներում ու սկսում իրենց մանկական զվարթ խաղերը:\n\nՄի խումբ բոկոտն տղաներ խաղում էին փողոցի մեջ, երբ նրանցից մեկը, ուշադրությունը դեպի փողողի ծայրը դարձնելով, կանչեց.\n— Խե՛նթը, Խե՛նթը գալիս է:\n\nՄանուկները մի վայրկյանում դադարեցրին իրենց ուրախ գոռում-գոչյունը և սլացան դեպի փողոցի ծայրը, ուր երևաց Խենթը մի խումբ մանուկներով շրջապատված:\n\nԽենթը միջին հասակի մի մարդ էր` մազերը գզգզված, երկար մորուսը անկանոն թափթփված, շորերը պատառոտուն և բոկոտն: \nՆա ձեռքին մի երկար, ծուռումուռ փայտ ուներ, վրա երբեմն-երբեմն հենվում էր ու կատաղությամբ, լի աչքերը դարձնում շուրջը, ուշադրությամբ դիտում ամեն անցորդի, կանգ առնում, խոսում ու խոսեցնում: \nԵրեխաներից շատերը ծաղր էին անում նրան, քաշում էին նրա պատառոտված հանդերձներից, իսկ մի քանիսը լուռ հետևում էին նրան և երկյուղածությամբ նայում նրա օտարոտի շարժմունքներին: \nԻսկ հասակավոր մարդիկ, մանավանդ ստոր դասին պատկանողները թե՛ կին և թե՛ մարդ նրան «սրբի կապած» էին անվանում և ամեն հարգանքներ ցույց տալիս: \nՈ՞վ էր այդ Խենթը, ո՞րտեղացի էր, ո՞րտեղից էր գալիս առավոտները և կամ ո՞ւր էր գնում — ոչ ոքի հայտնի չէր: \nԲոլոր քաղաքացիք նրան ճանաչում էին Խենթ անվան տակ, որն առավոտները խիստ կանուխ հայտնվում էր Անիի փողոցներում և ուշ գիշերին` չքանում...\nԱհա նա, ձեռքի փայտը ճոճելով, անցնում է առաջ դեպի Վեստ Սարգսի պալատը և տեղ-տեղ կանգնելով կանչում.\nԻնձ մի հարցնեք` ով եմ ես,Վա՛յ ինձ, վա՛յ ինձ,Սիրուն ու շեն Անին եմ ես,Վա՛յ ինձ, վա՛յ ինձ...\nԿանայք ու հարսները դռների արանքներից նայում էին Խենթին, գլուխները շարժում և զանազան ենթադրություններ անում: \nՆրանք հավատում էին, որ սրբերն են խոսեցնում Խենթին և թե Անիին մեծ չարիք կա գալու:\n\nՇատ տեղ, ուր կանգ էր առնում Խենթը և յուր «վա՛յ ինձ, վա՜յ ինձ»-ն ասում, կանայք խաչակնքում էին երեսները և Խենթին հաց, պանիր, ձու և այլն առաջարկում. սակայն Խենթը նայում էր նրանց, գլուխը շարժում ու ճոճելով իր փայտը` առաջ գնում:\n\n— Է՜յ, թողե՛ք ինձ, թողե՛ք, հե՜յ, հե՛յ, հե՛յ...\n— Աղջի՛, Խաթուն, լսո՞ւմ ես Խենթին, նա էլի մի չարիք է գուշակում Անիի գլխին, ինչպես որ անցած գիշեր գուշակում էր մեր դրկից Մարոն, — դարձավ մի կին իր հարևանուհուն, որ մտամոլոր նայում էր Խենթի ետևից:\n\n— Հա՛, Եղսո ջան, ճիշտ է, աշխարհի վերջը եկել է, ժամանակներս փչացել են, էլ ոչ մեծ կա, ոչ փոքր, աստծո բարկությունը շուտով պիտի իջնի Անիի գլխին, — պատասխանեց նա խոր հոգոց հանելով:\n\n— Իհարկե՛ աստծո բարկությունը պիտի իջնի. Աստված ինչպե՞ս կարող է համբերել այն անզգամություններին, որ մեր ջահելները գործում են: \nՄի՞տքդ է անցյալ օրվա դեպքը Մայր տաճարում, թե ինչ օյին հանեցին խեղճ հայր սուրբի գլխին: \nՆրանք հայր սուրբի կարճ հասակի վրա ծիծաղելու համար ահագին գրքակալ էին դրել նրա առաջ, որ խեղճը չկարողանա ավետարան կարդալ ու իրենք վրան խնդան: \nՀա, լավ խնդացին, նրա անեծքը զուր չի անցնի անեցիների գլխին:\n\n\n\n\n\n\n— Թո՛ղ տե՛րը փրկե մեզ, — պատասխանեց Եղսոն և ներս գնաց:\n\nՄինչդեռ երկու հարևանուհիները խոսում էին, Խենթը, Դարբնոցի փողոցից ծռվելով, մտավ Բուն փողոցը, և յուր փայտը շարժելով` կանգ առավ Արքունի պալատի մոտ, ուր ապրում էր այդ ժամանակ Վեստ Սարգիս իշխանը: \nՆայեց վերև, նայեց ցած ու կարծես հիացավ նրա նուրբ քանդակները և պատերին հագցրած դեղին ու սև քարերից կազմած զարդերը տեսնելով, բայց հանկարծ նրա գույնը նետվեցավ, աչքերը կատաղությամբ լցվեցին և համարյա խեղդվող ձայնով կանչեց.\nԻնձ մի հարցնեք` ով եմ ես,Վա՜յ ինձ, վա՜յ ինձ,Սիրուն ու շեն Անին եմ ես...\nասաց, փայտը ամուր գետին խփեց, մի քանի հիմար ոստյուններ արավ և ապա դիմելով Վեստ Սարգիս իշխանի ծառաներին` գոռաց.\n— Ի՞նչ եք կանգնել, Խենթին գինի՛ տվեք, գինի՛...\n— Արի՛, Խենթ, արի գինի՛ տանք քեզ, — կանչեցին ծառաները:\n\n— Հո՛, հո՛, հո՛, — ասաց Խենթը, փայտով ետ քշեց երեխաներին և անցնելով սյունազարդ սրահից` մտավ խոհանոց, ուր ծառաները անուշահամ կերակուրներ էին պատրաստում իշխանի համար: \nԽենթին գինի տվին, նա առնելով գավաթը դատարկեց, մի քանի ծամածռություններ արավ ու ծիծաղեցրեց ծառաներին:\n\n— Խե՛նթ, գինի էլի կուզե՞ս, — հարցնում էին նրանք:\n\n— Տո՛ւր, մի գավաթ էլ, — ասաց նա ու, նորից դատարկելով, սկսեց ավելի խենթություններ անել ու զվարճացնել ծառաներին:\n\nԿարճ ժամանակ անցավ, և Խենթը հանկարծ ձեռքով գլխին խփեց, փայտը դեն շպրտեց և առանց մի խոսք ասելու պառկեց մի անկյունում: \nՔիչ հետո նրա խռմփոցը լսվեց:\n\nԾառաները ոչ մի ուշադրություն չդարձրին նրա վրա, նրանք ճանաչում էին Խենթին և այդ առաջին անգամը չէր, որ նա մի երկու գավաթ գինի խմելուց հետո քնում էր խոհանոցում: \nՆրանք արդեն մոռացան Խենթին և այժմ սկսեցին իրար հետ կատակել ու զրույց անել:\n\n— Կարո՛, գիշերս ո՞վ էր, որ մեր իշխանի մոտ եկավ, — հարցրեց մի ծառա դռնապանին, որ հենց նոր մտավ յուր բաժին կերակուրը ստանալու:\n\n— Չգիտեմ, մի ինչ-որ քահանա էր: \nԵվ, գիտե՞ս, լույսը բացվում էր, որ հեռացավ: \nԱյդ գիշեր մեր իշխանը քուն չունեցավ:\n\n— Ի՞նչ կար որ: \nՄի՞թե կարևոր գործ էր:\n\n— Չգիտեմ: \nԱխոռապանին արդեն հրամայված է չորս ընտիր ձիեր պատրաստել այս գիշերվա համար: \nԿարծեմ որ այդ քահանային պիտի Հոռոմոց երկիրը ուղեկցեն:\n\nԽենթը, որ ամենևին քնած չէր, այլ դիտմամբ քնած էր Սևանում, մի տեսակ ցնցվեց, երբ այդ խոսքերը լսեց, բայց շուտով զսպեց իրեն, որ ծառաները գլխի չընկնեն ու անուշ քնած ձևացնելով յուր խռմփոցը շարունակեց:\n\n— Զարմանալի՛ բան, մեր իշխանը հոռոմներին շատ է սիրում, միշտ նրանց հետ է գրագրություն անում:\n\n— Հա՛, բայց աստված վերջը բարի անի, — ասաց դռնապանը և դուրս գնաց: \nԽոսակցությունն ընդհատվեց:\n\nԽենթը մի քանի անգամ դարձավ կրակի վրա խորովվողի նման, ապա հանկարծ վեր թռավ տեղից, վայրենաբար չորս կողմը նայեց և կանչեց.\n— Է՜յ, հե՜ յ... ջո՛ւր տվեք ինձ, սիրտս այրվում է, ջո՜ւր... \nՆրան ջուր տվին. խմեց, փայտը կրկին ձեռքն առավ և, դուրս գալով խոհանոցից, կրկին կանչեց իր հին երգը:\n\nԲայց այս անգամ նրա ձայնը դողում էր ու սրունքները ծալվում էին: \nԻսկ ուշադրությամբ նայողը կտեսներ, որ նրա աչքերից առատապես թափվում էր արտասուքը և, գլորվելով նրա գզգզված մորուսի վրայով, ընկնում գետին:\n\nԽենթը լալիս էր…",
    "ՓՈԹՈՐԿԻ ՄԻՋՈՎ\nԲնության տարերքը կատաղել էր...\nՍպառնալից ամպերը կծկվել էին նրա շրջակայքի գլխին ու ամեն ինչ կորցրել խորին, անթափանցելի խավարի մեջ:\n\nԶարհուրելի փոթորիկ էր սկսվում Անիի գլխին, մրրիկը ամենայն կատաղությամբ փչում էր և բուռն ուժով հարձակվելով Անիի պարիսպների վրա` ուզում էր նրանց խորտակել, հիմնահատակ անել, բայց դիմադրության հանդիպելով` ետ էր նահանջում դեպի արձակ ու ազատ դաշտերն ու ձորերը և այնտեղ սկսում յուր հուսահատ ոռնոցը...\nԱնիի շրջակայքում քամին ոռնում էր ու լալիս, նա լաց լինելով կորչում էր հեռու և անհետանում լեռների մթին խորշերում: \nԲնության տարերքի այդ արհավիրքի ժամանակ չորս ձիավոր, ոտից գլուխ զինված, մոտեցան Անիի Կարուց դռանը և կանգ առան: \nԱյդ դուռը փակ էր և պահապանը չէր երևում:\n\n— Անիծված պահապանը չէ երևում, ո՞վ պետք է մեզ համար դուռը բանա, — մռմռաց ձիավորներից մեկը:\n\n— Հա, խնդիրն էլ հենց այդ է, թե չէ մեզ պետք չէր նրա թթված դեմքը տեսնել, — պատասխանեց մյուսը:\n\nՆրանք առաջ անցան և սկսեցին դուռը ծեծել: \nԻսկույն հայտնվեց պահապանը և յուր երկար նիզակի վրա հենված կանչեց.\n— Ո՞վ է այնտեղ:\n\n— Բա՛ց դուռը, — կանչեց ձիավորներից մեկը և հանդուգն կերպով ձին առաջ քշեց:\n\n— Սպասեցե՛ք, չի կարելի, նշանաբա՛նը ասացեք:\n\n— Կեցցե՛ Գագիկը, — ասաց ձիավորը:\n\n— Հա՛, այդպես է, անցե՛ք, բայց լավ օր չեք տեսնի այս փոթորկին, — ասաց պահապանը և դուռը բանալով բաց թողեց ձիավորներին Անիի պարիսպներից և քիչ հետո, շռնչյունով նորից փակելով, մռմռաց.\n— Զարմանալի մարդիկ կան, որ այս տեսակ փոթորկի ժամանակ էլ հանգիստ չեն մնում և մտածում են ճանապարհ գնալ: \nԻ՞նչ է, միթե չէին կարող սպասել, որ առավոտը բացվի:\n\nՄինչդեռ պահապանը փակում էր դուռը և ինքն իրեն մռմռում, ձիավորները շտապով սլանում էին դեպի Կարին տանող ճանապարհը:\n\n— Աստվա՛ծ վկա, լավ ժամանակ ընտրեցինք: \nՄեզ ոչ ոք չի նկատի, — ասաց ձիավորներից մեկը:\n\n— Այո՛, լավ ժամանակ ընտրեցինք, բայց մրրիկի ձեռքից չենք ազատվելու, տեսնո՞ւմ ես, թե ինչպես է փչում, կարող է մեզ ձորը ձգել կամ ժայռից ցած գլորել, — պատասխանեց մյուսը:\n\n— Չէ՛, քամին ոչինչ չի կարող անել, եթե դևերը մեզ չմոլորեցնեն,— սրախոսեց մյուսը:\n\n— Դևերն այստեղ գործ չունեն, — մռմռաց մյուսը և վախեցած ձեռքը դեպի ծոցը տարավ, ուր շոշափեց մի թուղթ: \nՆա կարծես վախենում էր, որ դևերը հափշտակեն այդ թանկագին թուղթը, որի բովանդակության հետ միայն ինքն էր ծանոթ:\n\nՁիավորները լռելյայն առաջ էին գնում: \nՄրրիկը հետզհետե կատաղում էր, և հեռվից արդեն լսելի էր լինում որոտման խուլ դղրդյունը, քիչ հետո պիտի սկսվեր հեղեղը: \nԵվ, հիրավի, գիշերային ճանապարհորդները դեռ մի քանի մղոն չէին հեռացել, երբ առաջին փայլակը, դողդողալով, մի վայրկյան միայն լուսավորեց շրջակայքը, ապա, հանգչելով, կրկին խորին խավարի մեջ ընկղմեց այն:\n\nԱյդ ժամանակ առաջ գնացող ձիավորը հանկարծ քաշեց ձիու սանձը և կանգնեցրեց երիվարը:\n\n— Ի՞նչ կա, տե՛ր հայր, ինչու՞ ձին կանգնեցրիք, — հարցրին մյուս ձիավորները` շրջապատելով առաջ գնացող ձիավորին, որը մեզ ծանոթ Կիրակոս քահանան էր:\n\n— Փայլակի լույսի տակ մի մարդ անցավ մեր ճանապարհի մի կողմից մյուսը և թաքնվեց խրամատի մեջ: \nՎախենում եմ, որ մեզ լրտեսողներ լինեն:\n\n— Օ՜, այդ անկարելի է, իշխանից մենք հրաման ունենք, որ ամեն մի լրտեսի կամ մեզ արգելք եղողի սպանենք, — պատասխանեց մյուսը:\n\n— Պետք է մի փոքր էլ սպասել և կրկին փայլակի լույսով դիտել շրջակայքը, ապա թե ոչ ծուղակի մեջ կընկնենք:\n\nՓայլակը նորից շողաց, ավելի երկար ու ավելի ահարկու, բայց շուրջը ամայություն էր տիրում և ո՛չ մի շարժուն կետ չէր երևում: \nԿիրակոս քահանան լայն բացած աչքերով ուզում էր ամեն մի քար, ամեն մի թուփ խուզարկել, սակայն վայրկենական լույսով ոչինչ չէր կարողանում աներ:\n\n— Չէ՛, տե՛ր հայր, ոչինչ չկա, ինչպես երևում է գազան կամ մի ուրիշ կենդանի է եղել, որ շտապով անցել է մեր ճանապարհից, թե չէ ո՞վ կհամարձակվի այս տեսակ եղանակին դուրս գալ: \nՄի՞թե նրանք մտադիր են գազաններին կերակուր դառնալու:\n\n— Այո՛, էլ ոչ ոք չի երևում, բայց ես սխալված չպիտի լինեմ, կարծեմ մի մարդ էր, որ անցավ,— մտախոհ ասաց Կիրակոս քահանան:\n\n— Դաշտը ընդարձակ է, մենք կարող ենք շեղվել մեր ճանապարհից և փոխանակ ուղիղ ճանապարհով գնալու` դաշտի միջով գնալ և ապա կրկին ճանապարհ ընկնել:\n\n— Չէ՛, այդ անկարելի է: \nԳիշերը մութն է և մենք կարող ենք ճանապարհը կորցնել կամ խրամատների հանդիպել:\n\n— Վախեցող մարդը գիշերը տանից չպետք է դուրս գա,— ասաց մեկը և ձին քշեց: \nՆրան հետևեցին մյուսները: \nՄի քանի քայլ դեռ չէին արել, երբ հանկարծ, քարերի տակից, մի մարդ դուրս թռավ և կանգնեց ձիավորի առաջ:\n\n— Անձնատո՛ւր եղեք, ապա թե ոչ ձեզ մահ է սպառնում, — գոռաց նա մի այնպիսի խրոխտ ձայնով, որ մեր ճանապարհորդների մարմնով սառը դող անցավ: \nՆրանք միառժամանակ քարացածի նման անշարժ մնացին և ապա, երբ փայլակի լույսի տակ նկատեցին, որ իրենց շրջապատողը միայն մի հետիոտն մարդ է, խելքները գլխները ժողովեցին և սրերը հանելով հարձակվեցին նրա վրա:\n\n— Ի՞նչ, դուք կռվել եք ուզում, — կանչեց նույն ձայնը և յուր ձեռքի ահագին փայտով խփեց մի ձիավորի, որ տեղն ու տեղը շունչը փչելով, ցած գլորվեց ձիուց: \nՄյուս ձիավորները նկատեցին իրենց ընկերոջ մահը և ավելի կատաղությամբ հարձակվեցան, սակայն իրենց թրերով ոչինչ վնաս չկարողացան տալ երկար փայտին, որ աջ ու ձախ հարվածներ էր հասցնում և մինը մյուսի ետևից կիսամեռ ցած գլորում: \nԱյդ խառնակության ժամանակ ձիավորներից մեկը, շեղելով ճանապարհը, կորավ թմբի ետևը, երբ դարան մտնող մարդը յուր փայտով մի այնպիսի հարված հասցրեց վերջին ձիավորին, որ նա չկարողացավ անգամ մի ձայն հանել և ինչպես մի փայտ գլորվեցավ գետին: \nԴարան մտած մարդը փայտը դեռ աջ ու ձախ էր պտտեցնում ու ինքն իրեն ասում...\n— Ո՞ւր եք, էլ չկա՞ք, էլ չկա՞ք...\nՏեսնելով, որ մարդ չկա, որի հետ կարող էր կռվել, դարան մտած մարդը փայտը մի կողմ նետեց և մոտենալով կիսամեռ մարդուն, որի բերանից փրփուր ու արյուն էր դուրս գալիս գոռաց.\n— Է՛յ, անիծի՜ց արմատ, ասա, ո՞ր սատանի քամին էր տանում ձեզ և ո՞ւր:\n\nԸնկած մարդը մահամերձ խռխռոց էր հանում և մի քանի անկապ, կցկտուր խոսքեր արտասանում: \nԿարծես նա յուր լայն բացած աչքերով ուզում էր տեսնել, թե ո՞վ է իրեն հետ խոսողը: \nԵվ երբ փայլակի լույսի տակ նկատեց իրեն վրա թեքված մարդուն, սոսկալի մի ցնցյուն արավ, ճիգ արավ գլուխը բարձրացնելու, բայց նորից գլուխը վայր ձգելով` կանչեց.\n— Խե՜նթը...\n— Հա՜, Խենթը, լա՜վ ճանաչեցիր: \nԱսա, ո՞ւր էիք գնում, թե չէ մաս-մաս կանեմ քեզ:\n\nԲայց վիրավորը մի քանի անկապ խոսքեր էլ ասաց և հանկարծ մորթած հավի նման մի քանի ցնցյուն անելով, մնաց անշարժ: \nՆա արդեն մեռած էր: \nՄեր Խենթը, երբ այդ նկատեց, թողեց նրան և մոտեցավ մյուսներին: \nՃանապարհին երեք դիակ միայն տեսավ, որոնց շորերը և գրպանները քրքրելուց հետո, ուզեց չորրորդ ձիավորին խուզարկել, բայց նրա դիակը չգտավ: \nԽենթը սոսկաց:\n\n— Ո՞ւր է չորրորդը: \nՆրանք չորսն էին, չորս ձի, չորս մարդ: \nՎա՜յ ինձ, նա փախավ, նա տարավ, — ասաց նա և երկու ձեռքով գլխին տվեց:\n\nԱյդ ժամանակ հենց յուր գլխին ամպը կարծես ճայթեց, լսվեց որոտման ահռելի դղրդյունը և խոշոր անձրև սկսեց թափվել Խենթի գլխին...\nԽենթը պահ մի կանգ առավ, խոր ախ քաշեց և յուր փայտն առնելով անցավ առաջ ու կորավ խորին մթության մեջ:",
    "ԿԻՐԱԿՈՍ ՔԱՀԱՆԱՆ\nԲոսֆորի գեղատեսիլ ափերին 1044 թվականին ծաղկում ու բարգավաճում էր Բյուզանդիայի մայրաքաղաք Կոստանդնուպոլիսը: \nՄի կողմից` Պոնտական (Սև ծով), իսկ մյուս կողմից` Միջերկրական ծովերի ափերից վաճառականական նավերը շտապում էին դեպի հունաց այդ քաղաքը և վաճառականության հետ միասին ծաղկեցնում նաև այդ քաղաքի ճարտարապետությունը: \nԱռավոտյան ժամը տասն էր: \nԿ. Պոլիսը խիստ մեծ շարժողության մեջ էր, կյանքը եռ էր գալիս և ամեն դասակարգի մարդիկ մրջյունների նման անց ու դարձ էին անում զանազան փողոցներում: \nԲեռնակիրները նավահանգիստներում ցած էին բերում նավերից զանազան ապրանքներ կամ դեպի նավերն էին կրում հակերի բեռները: \nՓոքրիկ նավակներով անցնում էին իշխաններն ու իշխանուհիները Բոսֆորի մի ափից մյուսը, իսկ զինվորականները զարդարված զենք ու զրահով, փայլուն զգեստներով և նժույգների վրա արագապես սլանում էին Կ. Պոլսո փողոցներով: \nԱյդ միջոցին Հունաց Միքայել կայսեր պալատն էլ դղրդում էր պալատականներով, իշխաններով ու զինվորականներով: \nԹեև մի խումբ պահապաններ հսկում էին պալատի մուտքը, սակայն ամեն դասակարգի մարդիկ անց ու դարձ էին անում պալատի շքեղ աստիճաններով` ներկայանալու Միքայել կայսեր: \nԸնդհանուր դահլիճի մեջ արդեն հավաքված էին շատ խնդրատուներ և պալատի սենեկապետը մեկ-մեկ հրավիրում էր նրանց կայսեր առանձնասենյակը, ուր ինքը կայսրը գահին բազմած ընդունում էր այցելուին և լսում նրա խնդիրքը:\n\nԴահլիճի այցելուների մեջ գտնվում էր նաև մի հայ քահանա, որ եկել էր ներկայանալու կայսեր` մի կարևոր գործի համար, որ դեռ գաղտնիք էր ամենքի համար, և այդ էր պատճառը, որ դեռ նրա վրա ոչ ոք ուշադրություն չէր դարձնում:\n\nԻբրև մի աննշան հայ և այն էլ քահանա, նա կարգից դուրս դեռ շատ պիտի սպասեր, մինչև որ արժանանար կայսեր տեսությանը, որովհետև ամենից առաջ ընդունվում էին պաշտոնական և զինվորական անձինք, որոնք մեծ հարգանք էին վայելում այդ ժամանակ թե՛ պալատում և թե՛ քաղաքում:\n\nՄիջին հասակի տեր մարդ էր այդ քահանան, ճաղատ և խորամանկ աչքերով, որոնք թաքնված էին նրա դուրս ընկած հոնքերի տակ: \nՄորուսը ցանցառ և շեկ, իսկ դեմքի արտահայտությունը` խրոխտ և հանդուգն: \nԱրդեն մի քանի ժամից ավելի էր, ինչ նա սպասում էր, բայց դեռ իրեն չէին հրավիրել: \nԵրևում էր, որ անհամբերությամբ սպասում էր այն րոպեին, երբ իրեն ներս կհրավիրեն և իր գործը կվերջացներ:\n\nԸստ երևույթին այդ «գործը» նրան մեծ անհանգստության մեջ էր գցել: \nՆա մինչև անգամ մի քանի անգամ մտածեց դուրս գնալ պալատից, թողնել իր մտադրությունը, բայց կրկին զսպում էր իրեն, սպասում էր հետևանքին, սպասում էր վերջացնել իր գործը, որից կախված էր իր ապահովությունն ու երջանկությունը: \nԱյդպես էր նա կարծում, այդպես էր համոզված:\n\nՎերջապես հերթը նրան հասավ, և նրան ներս հրավիրեցին: \nԱռաջին անգամ նրա սիրտը դող ընկավ, բայց հետո ինքն իրեն հավաքեց և ներս մտավ կայսեր առանձնասենյակը: \nԵրկյուղածությամբ նա բարձրացրեց աչքերը և տեսավ, որ ինքը Հունաց հզոր կայսեր առաջն է գտնվում: \nԻսկույն ծունկ չոքեց և համբուրեց կայսեր զգեստների ծայրը:\n\nԿայսրը խրոխտ էր և դեռ չէր արժանացնում յուր հայացքն ուղղելու դեպի մի ողորմելի քահանա:\n\nՎերջապես նա խոսեց:\n\n— Ո՞վ ես, ի՞նչ ես ցանկանում, — ասաց նա:\n\n— Կիրակոս հայ քահանա կասեն ինձ, ամենահզո՛ր կայսր, — ասաց դողդոջուն ձայով քահանան և մեկնեց դեպի կայսրը թղթի մի փաթեթ:\n\nՄիքայել կայսրը կարդաց թուղթը և գունատվեց: \nՈւրախությա՞ն, թե բարկության վրդովմունք էր, որ անցավ կայսեր դեմքով, հայտնի չէր: \nՄիայն թե թղթի ընթերցումը խոր տպավորություն գործեց նրա վրա: \nԸստ երևույթին նա այդպիսի բան չէր սպասում: \nՆոր միայն նա յուր զինվորականների հետ խոսում էր Հայաստանի մասին, ծրագրեր էր կազմում Հայաստանը ձեռք ձգելու և, հանկարծ, բախտի բերումով, նրա ձեռքն են տալիս հայոց Հովհաննես-Սմբատ թագավորի առ իր նախորդն ուղղած կտակի թուղթը, որով նա Հայաստանը հույներին էր հանձնում:\n\n— Ո՞վ տվեց քեզ այս թուղթը, — հարցրեց կայսրը:\n\n— Ձեր նախորդ Կոնստանդին կայսրը, տե՛ր, նա մահվան անկողնում կանչեց ինձ և, տալով այդ թուղթը, հրամայեց ետ տալ Հայոց Հովհաննես-Սմբատ թագավորին, սակայն ես…\n— Սակայն դու՞…\nԵս պահեցի ինձ մոտ, որպեսզի հանձնեմ Ձերդ Մեծությանը:\n\nԿայսրը լուռ, ապուշ կտրած աչքերով նայում էր դավաճանին ու կարծես մտքում ասում` «Հայրենիքիդ ստոր և ցած դավաճան»: \nՆա սոսկումով լսում էր Կիրակոս քահանայի խոսքերը և զարմանում, որ այդ ասողը հայ է և այն էլ հայ քահանա:\n\n— Ի՞նչ ես ուզում սրա փոխարեն, — հարցրեց կայսրը մի փոքր լռությունից հետո:\n\n— Ահա այս նամակի մեջ հիշված է ամեն ինչ, — պատասխանեց Կիրակոս քահանան և հանձնեց կայսրին մի ուրիշ գրություն: \nԿայսրը կարդաց և՛ այդ նամակը գոհունակության ժպիտը փայլեց նրա դեմքին: \nԱյդ նամակն էլ հայ իշխան Վեստ Սարգսիցն էր, որ Հայաստանը հույներին էր խոստանում տալ, միայն թե վարձատրեն իրեն: \nՆա ամեն պատրաստակամություն էր հայտնում օգնել Հայաստանը հույների ձեռքը տալու:\n\n— Ասա՛, խնդրիր ինձանից, ինչ որ ցանկանում ես, ես կկատարեմ քո խնդիրքը, ես տեսնում եմ, որ դու հավատարիմ ծառա ես ինձ, — ասաց կայսրը ժպիտը երեսին:\n\n— Ես Ձերդ Մեծության առողջությունն եմ ցանկանում և խնդրում եմ վարձատրել ինձ, որպեսզի ապահով անցկացնեմ կյանքիս վերջին մնացորդը, — ասաց Կիրակոս քահանան խոր գլուխ տալով:\n\nՄիքայել կայսրը ցավակցաբար գլուխը շարժեց: \nՆա զգաց, որ անպիտան քահանան յուր ապահովության համար ծախում է յուր հայրենիքի ազատությունը, ուստի դառնալով դեպի պալատականները ասաց.\n— Ամենալավ պատիվներ տվեք այս քահանային և մեծ քանակությամբ ոսկով վարձատրեցեք: \nՍա մեծ ծառայություն է անում մեզ, — ապա, դառնալով Կիրակոս քահանային, ավելացրեց.\n— Հայտնեցեք իմ համակրանքը հայոց թագավորության խնամակալ իշխան Վեստ Սարգսին և ասացեք, որ նա էլ կվարձատրվի ինձանից և շուտով իմ զորավարներից մեկին կուղարկեմ Հայաստանը գրավելու, այն ժամանակ, ես վստահ եմ, որ հայերը ազատ շունչ կքաշեն զանազան բախտախնդիր իշխանների բռնություններից և բարբարոսների հարձակումից:\n\nԿիրակոս քահանան խոր գլուխ տվեց, կրկին համբուրեց կայսեր զգեստի փեշի ծայրը և գոհ սրտով դուրս գնաց:\n\nԱմեն ինչ կատարվել էր…",
    "ԾԵՐՈԻՆԻ ՀԱՅՐԵՆԱՍԵՐԸ\n1040 թվականին վախճանվեց Հովհաննես-Սմբատ Հայոց թագավորը, և Հայաստանը երերուն դրության մեջ ընկավ: \nՎերջին օրհասը մոտ էր, և Բագրատունյաց շառավիղը պիտի հանգչեր ընդմիշտ: \nԱյդ էր թուլամորթ թագավորի կտակ, այդ էր նրա թողած հիշատակը: \nՆա, մեռնելով, ժառանգ չթողեց: \nՈ՛չ, թողեց, բայց ոչ կենդանի, խոսուն արարած, որը կարողանար լվանալ յուր խայտառակ թուլամորթությունը, այլ մի թուղթ, մի կտակ, որով իր նախնիներից սրբագործված երկիրը յուր մահից հետո հանձնում էր հույներին: \nՇատ թանկ ծախեց իրեն, հազարավորների և տասնյակ հազարավորների արյունով ու տանջանքով ապահովեցրեց յուր վերջին օրերը և, ազգի ազատությունը կորցնելով, գերեզման իջավ:\n\nՍև՜ հիշատակ: \nՃիշտ այդ ժամանակն էր, և դեռ թուլամորթ թագավորի հոգին պտտվում էր Անիի վրա, երբ հայ իշխաններից մեկը` Վահրամ Պահլավունին, սև սուգի մեջ էր մտել: \nՆա սուգ էր պահում ոչ թե թագավորի համար, այլ ազգի, Անիի 1001 եկեղեցիների համար: \nՆա զգում էր, որ նրանք պիտի կործանվեն, որ Հայաստանը պիտի կործանվի յուր իսկ ազգից և օտարներին ոտնակոխ լինելով պիտի տանջվի, չարչարվի և անեծք միայն պիտի կարդա յուր թագավորին:\n\nՎահրամ Պահլավունուն հայտնի էր թագավորի կտակի գոյությունը, և այդ բանը խիստ հուզում ու կսկծեցնում էր նրա սիրտը: \nԵրեք օր էր նա դուրս չէր եկել, ոչ ոքի երես չէր ուզում տեսնել, ոչ ոքի չէր ուզում ընդունել, այլ փակված յուր սենյակում ընկել էր մտածության ծոցը և մի ելք էր փնտրում` Հայաստանը այդ անելանելի դրությունից ազատելու, բայց ոչ մի բանի վրա չէր կարողանում կանգ առնել: \nՄտքերն ահարկու կերպով պաշարում էին նրան և տակնուվրա անում նրա սիրտը: \nԵրբեմն-երբեմն նրա մտքերը վիթխարի գազանների նման գլուխները վեր էին բարձրացնում և հուզում էին նրա սիրտը, ճնշում, տակնուվրա անում նրան, կարծես պիտի ցամաքեր նրա արյունը երակների մեջ կամ ցնդեր ուղեղը: \nԱյդ ժամանակ մի վայրենի մռնչյուն միայն դուրս էր թռչում նրա բերանից և նրա աչքերից բոց ու կրակ ցայտում: \nՎա՜յ այն թշնամուն, ով այդ ժամանակ նրա առաջ դուրս գար, նա պատրաստ էր նրա արյունը անգամ խմելու: \nԻսկ երբեմն մտքերը նրան գուրգուրում էին, փայփայում և իրենց թևերի վրա տանում նրան ո՞վ գիտե ուր: \nԱյդ ժամանակ միայն նրա աչքերի մեջ երևում էին արտասուքի վճիտ կաթիլներ, որոնք գլորվելով նրա ալեզարդ մորուքի վրայից, ընկնում էին ցած: \nԻ՞նչ արցունքներ էին դրանք, ուրախությա՞ն, թե տրտմության, վշտի՞, թե բերկրանքի — հայտնի չէր, միայն թե այդ ժամանակ նրա սրտից դուրս էր թռչում մի այնպիսի հառաչանք, որ խորին կսկծի արտահայտություն էր նշանակում: \nԵվ այդ հառաչանքները միայն քիչ թե շատ ամոքում էին ծերունի հայրենասերի սիրտը...\nՀենց այդ տեսակ դրության մեջ էր ծերունի Վահրամը, երբ յուր սենյակի դուռը բացելով շեմքի վրա երևաց նրա աղջիկը, որ տասնևվեց տարին տեսած մի գեղանի օրիորդ էր: \nԾերունին շփոթվեցավ: \nՆա ուզեց յուր արցունքները, յուր վիշտը թաքցնել աղջկանից, բայց ուշ էր:\n\n— Հա՛յր, դու լալի՞ս ես, — կանչեց օրիորդը և փաթաթվեց հոր վզով:\n\n— Գոհա՜ր, սիրելի՛ աղջիկս, ինչու՞ եկար վրդովելու քո հոր խաղաղությունը, — պատասխանեց Վահրամը և համբուրեց աղջկա ձյունափայլ ճակատը:\n\n— Ա՜խ, հայր, դու արտասվում ես, առանց հարցնելու, թե ինչպե՞ս է բաբախում սիրտս և ինչպես շփոթվում հոգիս, երբ ես քո արցունքներն եմ տեսնում: \nՄի՞թե դու քո Գոհարին չես ճանաչում, որ թաքցնում ես ինձանից քո վիշտը, քո տրտմությունը: \nԱսա՛ ինձ, հայր, ի՞նչ փոթորիկ է սպասում հայրենիքին, ի՞նչ վտանգ է սպառնում Հայաստանին, որ քեզ ստիպում են լալու և արտասվելու:\n\n— Չէ՛, Գոհարիկ, քո զգայուն սիրտը չի դիմանա այն հարվածին, որ պատրաստվում է հայրենիքին: \nԵս գիտեմ, որ դու հորդ պես սիրում ես հայրենիքդ, ուստի և վախենում եմ քեզ հայտնելու այն գույժը, որ պտտվում է մեր Անիի գլխին:\n\n— Ի՞նչ է, հայրի՛կ, դու ինձ սարսափեցնում ես:\n\n— Այո՛, աղջիկս, սարսափելի է, խի՛ստ սարսափելի:\n\n— Ի՞նչ, մի՞թե կրկին ապստամբություն կամ մի որևէ իշխանի ստորություն ես լսել:\n\n— Ո՛չ, ո՛չ, հորդ երակների մեջ վախկոտի արյուն չի վազում, որ երկյուղ կրե մի որևէ իշխանի դավաճանությունից, բայց այժմ դրանից սոսկալի բան է սպառնում մեզ:\n\n— Հա՛, հասկանում եմ, կրկին Վեստ Սարգսի խարդախությունները կլինեն քեզ վրդոված:\n\n— Անին ձեոքներիցս գնում է, աղջի՛կս, թագավորը, ո՜հ, այն թուլամորթ թագավորը յուր կտակով Անին հանձնում է հույներին յուր մահից հետո, այժմ մենք թագավոր չունենք, գլուխ չունենք: \nԱնիի գահը թափուր է և այդ գահի համար ո՞վ գիտե ինչեր է ծրագրում մեր խնամակալը` իշխան Վեստ Սարգիսը:\n\n— Ի՞նչ պիտի ծրագրի, մի՞թե դու և մեր իշխանները թույլ կտաք, որ Վեստ Սարգիսը ոտնատակ անի օրինավոր ժառանգի իրավունքը: \nՉէ՞ որ Գագիկը կենդանի է:\n\n— Այո՛, կենդանի է, բայց ո՞ւր է պահված նա: \nԱնմեղ գառը ի՞նչ պիտի անի գայլի ճանկերում: \nՎեստ Սարգսի երեսից փախել են պատանի Գագիկը և մեր հայրենասեր իշխանները, իսկ մի քանի իշխաններ Վեստ Սարգսի ձեռքում կույր գործիք են դարձել: \nՀայաստանը ներկայումս գտնվում է այդ խաբեբա իշխանների ձեռքին, որը թև առած հույներից, կարծես ձգտում է գահը ձեռք բերել, թեկուզ քանդվի Հայաստանը: \nԱհա թե ինչն է սարսափեցնում ինձ...\n— Հա՛յր, մի՞թե քնած են բոլոր իշխաններն էլ, մի՞թե չի գտնվում նրանց մեջ պարտաճանաչը, հայրենիքի վշտին ամոքողը, որ թույլ են տալիս Վեստ Սարգսին յուրն անելու…\n— Չէ՛, դեռ ամեն բան վերջացած չէ: \nԴեռ մեռած չէ Վահրամը, որ թույլ տա Վեստ Սարգսին գահը հափշտակելու, սակայն ես վախենում եմ, որ Վեստ Սարգիսը հույների օգնությամբ մեծ վնաս պատճառի հայերին: \nՉէ՞ որ ըստ Հովհաննես-Սմբատ թագավորի կտակի այժմ Անին հույներին է պատկանում: \nՄի՞թե նրանք այս համեղ պատառը ձեռքներից բաց կթողնեն, առանց առիթից օգտվելու:\n\n— Անիծվե՛ն դավաճանները, անիծվի՛ Վեստ Սարգիսը, որ Հայաստանը արյան ասպարեզ պիտի շինի, — կանչեց Գոհարը և նրա աչքերում արցունքներ երևացին:\n\n— Մի՛ վրդովվիր, Գոհարի՛կ, ես գիտեմ, որ դու սիրում ես հայրենիքդ, որ դու կյանքդ էլ չես խնայի սիրուն Անիի համար, ուր մնաց, որ դու մտածեիր քո Հարպիկի համար: \nՉէ՞ որ, եթե քո նշանած Հարպիկն ընկնի պատերազմի մեջ, այդ քո անվան համար փառք է:\n\n— Ո՛չ թե նա, այլ ե՛ս, ե՛ս եթե ընկնեմ Անիի փլատակների տակ` մեծ երանություն է ինձ համար: \nԵս սիրում եմ այն տղամարդին, որը յուր հայրենիքի համար կուրծքը դեմ կտա պաշտպանելու և ոչ թե անարգ զինվորի նման փախուստ կտա կռվի դաշտից: \nՀարպիկին ես ճանաչում եմ, նա վախկոտներից չէ, և վա՛յ նրան, ով նրա սրի բերանն ընկնի:\n\n— Այո՛, Գոհարիկ, այո՛, իմ հույսն էլ Հաբելի որդոց վրա է: \nԵս գիտեմ, որ նրանք, բոլորն էլ, չորս եղբայրն էլ, որոնց թվում քո Հարպիկը, քաջ և հայրենասեր տղաներ են: \nՆրանք փախուստ չեն տա կռվի դաշտից, եթե իրենց կյանքն էլ դնելու լինեն. իսկ Հարպիկը` այդ ազնիվ, հայրենասեր տղան, արժանի փեսացու է քեզ:\n\n— Այո՛, նրանք արժանի են քո գովասանքին, հայրի՛կ, և կտեսնես, որ քո աղջիկն էլ ետ չի մնա նրանցից, — պատասխանեց Գոհարիկը, և նրա աչքերը փայլեցին մի տեսակ ոգևորությամբ:\n\nՎահրամը հուզվեց: \nՆա գրկեց աղջկան, մի համբույր դրոշմեց նրա ճակատին, սակայն Վահրամ իշխանի սիրտը հանգիստ չէր: \nՆա զգում էր, որ մի ինչ-որ չարագուշակ բան պտտվում է Անիի գլխին:",
    "ՊԱՅՏԻՑ-ՍՈՒՐ\nՏաղտկալի աշունն էր սկսվել...\nԹռել էին ծիծեռնակները, դաշտերն ու լեռները գունատվել, երկինքը գորշ գույն ստացել, որի վրա միշտ սողում էին անվերջ վհատեցուցիչ ամպեր... \nԲնությունը մեռնում էր…\tՄեռնում օրեցօր` գարնանը կրկին արթնանալու, կրկին զվարթանալու հույսով, այնինչ մարդկանց սրտերին պատում էր մի տեսակ թախիծ, մի տեսակ կսկիծ, որ անջնջելի կերպով դրոշմում էր այնտեղ մի խոր ակոս... \nՄարդիկ զգում էին, որ ձմեռն էլ գլորվում է հավիտենականության գիրկը, որ նրանք մի տարով էլ մոտենում են դեպի անդառնալի կորուստը...\nԱշնանային ցուրտ քամին փչում էր Անիի դաշտավայրում և մաղում անձրևի կաթիլներ: \nԱնի քաղաքի մեջ այդ միջոցին դադարել էր շարժումը, դադարել էին մանուկների ճչյունը, փողոցների աղմուկն ու ժխորը: \nԱմեն տեղ լուռ էր և խաղաղ, չորս կողմ արդեն տիրում էր խավարը, տեղ-տեղ առկայծում էին լույսի թույլ ցոլմունքներ:\n\nԱյդ միջոցին Անիի պարիսպներից դուրս, մի առանձնացած փոքրիկ խուղում վառ կերպով առկայծում էր կանթեղի լույսը: \nԳետնափոր էր այդ խուղը, որի առաջ ընկած էին փայտեր և մի քանի պայտելու գործիքներ: \nԱյդ խուղը, որի մեջ բնակվում էր դարբին Ղևոնդը և յուր աղջիկ Լուսիկը, գտնվում էր Անի քաղաքը տանող ճանապարհի վրա, ուր, արևի ծագելուց մինչև մուտքը դարբին Ղևոնդը պայտում էր անցորդ եզների և ձիերի ոտքերը, իսկ այնուհետև, մինչև խոր գիշեր, նա պայտեր էր կռում և ապա խոնջացած մարմնով քուն մտնում: \nՄինչդեռ նրա աղջիկը հոգում էր տան պիտույքները: \nՄի քանի տարի էր, ինչ վախճանվել էր դարբին Ղևոնդի կինը, և տան բոլոր հոգսերը ծանրացել էին Լուսիկի վրա: \nՆա էր լվանում կտավիքը, կտրում, կարկատում հանդերձները, կթում իրենց ունեցած միակ կովը և յուղ ու պանիր պատրաստում:\n\nՀանգիստ ու խաղաղ էր անցնում ծերունի դարբնի կյանքը և նա միշտ, գործը վերջացնելուց հետո, դիմում էր իր սիրուն աղջկան ու ասում.\n— Լուսի՛կ ջան, բեր տեսնենք ի՞նչ ես պատրաստել հորդ համար:\n\nԻսկ Լուսիկը ժպիտը երեսին, վառվռուն աչքերով շտապով փռում էր թախտի վրա կապույտ սփռոցը, շարում այնտեղ բոքոնն ու լավաշը ու թանե տաք ապուրը և ապա երկուսն էլ նստելով կողք-կողքի, ուտում էին աստծո տված կերակուրը և ապա, ճրագը հանգցնելով, քնի հրեշտակը տարածում էր իր հովանի թևերը մինչև կենարար լույսի առաջին ցոլմունքները:\n\nՍակայն այս գիշեր այդպես չէր դարբին Ղևոնդի խուղը: \nԴարբին Ղևոնդի դեմքը մռայլ էր և խիստ: \nՆա շտապ-շտապ երկաթը կրակն էր կոխում, շիկացնում և ապա այն զնդանի վրա դնելով, մուրճով ծեծում էր, կրկին հանում ու դարձյալ ծեծում: \nԵվ զարմանալի բան: \nՄուրճի տակ երկաթը փոխանակ պայտի ձև ստանալու, երկար ու տափակ ձև էր ստանում, որ ամենևին պայտի նմանություն չուներ: \nԱյս գիշեր կարծես ինքն էլ չէր հասկանում, թե ինչ է շինում: \nՆկատելի էր միայն, որ նա խիստ վրդովված, խիստ հուզված էր, և մտքերը կրծում էին նրա սիրտն ու հոգին:\n\nԳործը վերջացնելու սովորական ժամն արդեն անցել էր, բայց դարբին Ղևոնդը տեղից չէր շարժվում. նա հնոցը ավելի էր շիկացնում և կարծես ամենևին մտադրություն չուներ գործը ընդհատելու, այսինչ Լուսիկը ընթրիքը պատրաստել էր և հոր վեր կենալուն էր սպասում: \nՄի քանի անգամ նա մոտեցավ հորը և զարմացավ նրա օտարոտի դեմքի արտահայտությունից: \nՅուր հոր դեմքը առաջվա նման հեզ և բարի չէր, այժմ խրոխտ և սպառնալից էր: \nԻ՞նչ բան էր արդյոք վրդովել յուր հորը, ո՞վ էր արդյոք բարկացրել նրան` չգիտեր, բայց այս անգամ, երբ նկատեց, որ հայրը փոխանակ պայտի, ուրիշ բան է շինում, սարսափեց:\n\n— Հայրի՛կ, սիրելի՛ հայրիկ, — կանչեց Լուսիկը սրտատրոփ:\n\nԴարբինը չլսեց աղջկա ձայնը, նա ուժգնությամբ մուրճը զարկում էր սալին և շիկացած երկաթը փափկացնում:\n\n— Հայրի՛կ, մի՞թե ինձ չես լսում, — ասաց Լուսիկը և քաշեց նրա փեշը:\n\nԴարբինը դադարեցրեց մուրճ զարկելը, դեմքը շուռ տվեց դեպի աղջիկը և մի քանի վայրկյան լուռ, անմիտ աչքերով Լուսիկին նայեց: \nԿարծես նա այդ վայրկյանին չէր ճանաչում յուր աղջկան, կարծես յուր սիրելի աղջիկը չլիներ առաջը կանգնած:\n\n— Հայրի՛կ, ի՞նչ է պատահել քեզ, — սարսափած կանչեց Լուսիկը:\n\nԴարբին Ղևոնդը ցնցվեց, նա կարծես ետ մղեց իրենից մռայլ մտքերը, և նրա դեմքը մի վայրկյանում կրկին ստացավ իր սովորական արտահայտությունը: \nՆրա դեմքը այժմ հեզ էր ու բարի, և այդ հեզ ու բարի դեմքին փայլեց երանության մի ժպիտ:\n\n— Ի՞նչ է, Լուսի՛կ, իմ աննմա՛ն աղջիկ, — պատասխանեց դարբինը:\n\n— Դու հիվանդ չե՞ս, հայրի՛կ:\n\n— Օ՜, ո՛չ, աղջիկս, ես հիվանդ չեմ, թող տերը պահե ինձ հիվանդությունից:\n\n— Այդ ի՞նչ ես շինում, հայրի՛կ, դու ինձ վախեցնում ես:\n\n— Հը՛մ, ինչ եմ շինում, մի՞թե չես տեսնում, իմ աննմա՛ն Լուսիկ, թե ինչ եմ շինում: \nԻ՞նչ էր շինում հայրդ մինչև հիմա:\n\n— Պայտեր: \nԲայց դրանք պայտեր չեն, հայրի՛կ:\n\n— Այո՛, պայտեր չեն, աղջի՛կս, սրեր են, սրեր: \nՊայտերը սրերի փոխվեցան: \nԱյժմ հայրդ էլ պայտեր չէ շինում չորքոտանիների ոտքերը պայտելու, այլ սրեր է շինում թշնամիների սիրտը մխելու, — ասաց դառն ժպիտով դարբին Ղևոնդը և վերջին շիկացած երկաթն էլ տափակացնելով շպրտեց մի կողմ և, մուրճը ցած դնելով, ասաց.\n\n\n\n\n\n— Այսօր բավական է, այժմ պետք է ընթրիք անել և հանգստանալ:\n\n— Դու ինձ սարսափեցնում ես, հայրի՛կ, այդ ի՞նչ սրեր են և ինչու՞ համար:\n\n— Ամեն բան կիմանաս, դուստրս, համբերություն ունեցիր, միայն ցավում եմ, որ մեր այսօրվա հյուրը չեկավ: \nԵս հարկավոր լուրեր ունեի նրան հաղորդելու:\n\n— Ո՞վ չեկավ, հայրի՛կ:\n\n— Գոհարիկը: \nՄի՞թե չգիտես, որ նա միշտ այցելում է:\n\n— Երևի այս գիշեր անձրևը արգելք եղավ նրա գալուն: \nԼուսիկը էլ ոչինչ չհարցրեց: \nՆրանք սեղան նստեցին և սկսեցին վայելել ընթրիքը: \nԱնձրևը կրկին մաղում էր, և աշնանային քամին յուր նվագը ածում: \nՀենց այդ ժամանակ դրսից ոտնաձայներ լսվեցին և ապա քիչ հետո` հետևյալ խոսքերը.\nԻնձ մի՛ հարցնեք` ո՞վ եմ ես,Սիրուն ու շեն Անին եմ ես:\n\n— Խե՛նթն է, — կանչեցին հայր ու դուստր և աչքերը դեպի դուռը ձգեցին:\n\nՀիրավի, մի քանի վայրկյանից հետո, խուղի դռներում երևաց մեզ ծանոթ Խենթի աժդահա կերպարանքը յուր մեծ փայտը ձեռքին:\n\n— Ողջո՛ւյն բարեկամներիս, — ասաց նա, փայտը մի կողմ դրեց և մոտեցավ նրանց: \n— Ինչպես երևում է, լավ ժամանակ հասա և արժանի կլինեմ Լուսիկի քնքուշ մատներով պատրաստած անուշ ապուրը ուտելու:\n\n— Համեցե՛ք, համեցե՛ք, մեր գլխի վրա տեղ ունես, — ասաց դարբինը ուրախացած, տեղ տալով նրան:\n\nԽենթը նստեց, փայտյա գդալով մի քանի ումպ ապուր խպշտեց և ապա, ետ նստելով, ասաց.\n— Ո՛ւֆ, օրհնվես դու, Լուսի՛կ, սիրտս հովացավ:\n\n— Քո սիրտը շատ շուտ է հովանում, Խե՛նթ, իսկ իմը` օ՜... \nՔո տված լուրը ինձ այրում, խորովում է, — պատասխանեց Ղևոնդը:\n\n— Է՜հ, վարպետ, այդ տեսակ փոթորիկներ շատ են եկել ու գնացել, այդ էլ կանցնի: \nԲայց ափսոս, որ այն մեկին բաց թողի և նա տարավ յուր հետ սև Մարդու թուղթը: \n(Այսպես էր անվանում Խենթը Վեստ Սարգսին):\n\n— Հա՛, տարավ, բայց ո՞վ գիտե` ինչ թուղթ էր:\n\n— Սատանան նրա հետ, մեր Վահրամ իշխանը մեռած չէ, որ Վեստ Սարգիսը կարողանա մի բան անել: \nԲայց ցավում եմ, որ Գոհարի սիրտը կվրդովվի:\n\n— Այսօր նա պիտի գար, չեկավ: \nԴու հայտնեցի՞ր նրան եղելությունը, Խե՛նթ, — հարցրեց դարբինը:\n\n— Չէ, դեռ չեմ հայտնել: \nՎաղը, անշուշտ, ես ամեն բան կհայտնեմ:\n\n— Իսկ ի՞նչ են ասում նրա որդեգիրները:\n\n— Օ՜... նրանք օրհնում են Գոհարի կյանքը: \nԹող այդ տեսակ օրիորդների թիվը բյուրապատիկ դառնա: \nՀարյուրավոր որբեր և աղքատներ օգտվում են նրա բարիքներից:\n\n— Այդ մենք գիտենք, Խե՛նթ, բայց տեսնենք ի՞նչ կասի օրիորդը Վեստ Սարգսի վարմունքի մասին: \nՏեսնենք նա կրկին յուր բարությամբ ուշադրություն չի՞ դարձնի, թե նշանակություն տալով կզգուշանա: \nՉէ՞ որ Վեստ Սարգիսը գործում է ուղղակի Վահրամի, յուր հոր դեմ:\n\n— Այդ թողնենք, վարպե՛տ, Խենթը խիստ հոգնած է, այսօր հարյուր տուն է շրջել և բաժանել օրիորդի տված դրամները: \nՆա քնել է ուզում, — ասաց Խենթը և վեր կացավ տեղից:\n\nԼուսիկը սփռոցը ժողովեց, իսկ Խենթը, մի երգ մռմռալով, սկսեց քայլել խրճիթի մեջ, երբ նկատեց հնոցի մոտ թափված սրերը:\n\n— Այս ի՞նչ ես շինում, վարպե՛տ, — ասաց նա` դիմելով Ղևոնդին:\n\n— Չե՞ս տեսնամ` սրեր:\n\n— Իսկ պայտե՞րը:\n\n— Պայտերը էլ ձեռք չեն տալիս: \nԱյժմ սրեր են պետք մեր Վահրամին պաշտպանելու:\n\n— Հա՛... հա՛... հա՛... \nԱպրի՛ս, վարպետ, երևում է, որ փորձված մարդ ես: \nՎաղօրոք սրեր ես պատրաստում թշնամիների կուրծքը մխելու:\n\nԱնցավ կարճ ժամանակ, և խորին լռությունը տիրեց այդտեղ:",
    "ՍԵՎ ՄԱՐԴԸ\nԵրկու ձիավոր, Անի քաղաքից դուրս գալով, բռնեցին դեպի Սուրմառուի բերդը տանող ճանապարհը և դանդաղությամբ առաջ էին գնում: \nՁիավորներից մեկը Հայոց թագավորության խնամակալն էր` գոռոզ իշխան Վեստ Սարգիսը, իսկ մյուսը` նրա հավատարիմ ծառա Եղոն:\n\nՄռայլ էր իշխանի դեմքը, մռայլ էր ծառայի դեմքը: \nՈւ՞ր էին նրանք գնում և ինչո՞ւ երկուսն էլ տխուր էին` հայտնի չէր: \nՍակայն երկուսի դեմքից էլ նկատելի էր, որ նրանց հոգին հուզվում է, որ նրանք վրդովված են, անհանգիստ և ինչ-որ բան տանջում էր երկուսին էլ: \nՉէր խոսում տերը, չէր խոսում ծառան: \nՆրանցից ամեն մեկը յուր մտքի հետ ընկած առաջ էր գնում, մինչև որ հասան մեզ ծանոթ դարբին Ղևոնդի խուղի առաջ և կանգնեցրին ձիերը: \nԴարբին Ղևոնդը նստած էր յուր զնդանի առաջ և մի ինչ-որ երկաթի կտոր դրած սալին մրճում էր: \nՆա չէր նկատել, թե ինչպես երկու ձիավոր կանգնել էին առաջը և իրեն էին նայում:\n\n— Եղո՛, ցած իջիր, պետք է ձիուս ոտքը պայտել, թե չէ նա ինչ-որ սկսում է կաղալ:\n\nԵղոն ցած թռավ և, բռնելով Վեստ Սարգսի ձիու սանձը, օգնեց իշխանին իջնելու:\n\nԴարբին Ղևոնդը դեռ ապշած նայում էր իշխանին, երբ Եղոն գոռաց նրա վրա.\n— Է՜յ, տխմա՛ր, ի՞նչ ես ապուշի նման նայում, իշխա՛նն է, պետք է նրա ձին պայտել:\n\nԴարբինը ակամայից գլուխ իջեցրեց իշխանին և ապա նստելու տեղ ցույց տալով նրան, ինքը գործի անցավ:\n\n«Հը՜մ, լավ բանի համար չեք լինի գնալիս, — մտածեց Ղևոնդը, — ես ձեր ձիերը այնպես պայտեմ, որ կես ճանապարհին մնաք»:\n\nՆա վերջացրեց գործը և ապա, դառնալով իշխանին, ասաց.\n— Պատրաստ է, տե՛ր:\n\n— Լա՞վ պայտեցիր, վարպե՛տ:\n\n— Հրաշալի, տե՛ր, ամբողջ տարին բավական է, — ասաց դառն ժպիտով Ղևոնդը:\n\n— Ապրի՛ս, վարպետ, — ասաց իշխանը և հեծնելով ձին, մի ոսկի շպրտեց վարպետին: \nԲայց Ղևոնդը, շտապով բարձրացնելով դրամը, դիմեց իշխանին` ասելով.\n— Տե՛ր, ես այս ոսկին չեմ կարող ընդունել:\n\n— Ինչու՞, վարպե՛տ, ինչու՞ չես կարող ընդունել, — զարմացած հարցրեց իշխանը` ձիու սանձը քաշելով:\n\n— Այս ոսկին, տե՛ր, այս ոսկին…\n— Ի՞նչ այդ ոսկին:\n\n— Մեր մեծ իշխանից դրամ չենք վերցնում, — ասաց Ղևոնդը և երեսը շուռ տվեց:\n\n— Լա՛վ, — ասաց Վեստ Սարգիսը և մտրակեց ձիուն:\n\nՆրանք առաջ գնացին, այնինչ Ղևոնդը երկար ժամանակ նայում էր նրանց ետևից և ինքն իրեն մռմռում.\n— Որովհետև քո ոսկու մեջ թույն կա, իշխա՛ն, թո՜ւյն, օձի թույնից էլ զորավոր:\n\nՂևոնդը կրկին գործի անցավ, այնինչ իշխանն ու ծառան սլանում էին առաջ: \nԵրբ նրանք բավական առաջ գնացին, երբ նրանք շրջապատվեցին լուռ դաշտերով, այն ժամանակ Վեստ Սարգիսը դանդաղեցրեց ձիու ընթացքը և մոտ կանչեց ծառային:\n\n— Եղո՛, — ասաց նա, — մոտ արի, մեր անելիքի մասին խոսենք: \nԳիտեմ, դու հավատարիմ ես ինձ, ուստի ես քեզանից գաղտնիք չեմ պահում: \nԱյս բնության ծոցում մենք ազատ ենք և ոչ ոք չի կարողանա լրտեսել մեզ:\n\n— Հրամայիր, տե՛ր, ես պատրաստ եմ լսելու: \nԵղոն, իշխա՛ն, քո ստրուկն է և կյանքը պատրաստ է քեզ համար զոհելու:\n\n— Գիտեմ: \nԲայց, լսիր, ինձ մանրամասն մեկ էլ պատմիր, թե որտեղ է թաքնված պատանի Գագիկը, կամ ավելի լավ է ասել, որտե՞ղ են թաքցրել նրան:\n\n— Նա անապատի վանքումն է ապաստանած, տե՛ր, ես և Մարկոսը լավ լրտեսեցինք նրա տեղը: \nՎահրամյանք ամեն կերպ աշխատում են գաղտնի պահել և նրա հետքը ծածկել, սակայն նրանք չգիտեն, որ ասեղ չի թաքնվի իմ աչքերից:\n\n— Ապրիս, Եղո՛, բայց, ասա ինձ, ի՞նչ կյանք է վարում նա վանքում, մի՞թե վանականների նման նա էլ աղոթքի է ապավինած:\n\nԵղոն ժպտաց:\n\n— Ո՛չ, տեր, վանականների մեջ նա ապրում է արքայի պես: \nՀագին ունի ընտիր արքայական զգեստ, և չնայած նրա 14-ամյա հասակին, զենք ու զրահի մեջ է կորած և երբեք չի բաժանվում այդ զենքերից:\n\n— Ի՞նչպես: \nՄի՞թե նա հույս ունի արքայական գահը բարձրանալու, — ասաց Վեստ Սարգիսը դառն ժպիտով և նրա աչքերում երևացին վրեժխնդրության մոլի կայծակներ:\n\n— Ինչպես երևում է, տե՛ր, նա այդ միտքն էլ ունի, որովհետև գիշեր-ցերեկ զինավարաժությամբ է զբաղվում:\n\n— Կտեսնենք, Եղո՛, կտեսնենք, թե նա ինչպես կժառանգի այդ արքայական գահը: \nՄիամի՜տ պատանի...\n— Այդ պատանին մեղք չունի, իշխա՛ն, նրան դրդում են Վահրամյանք, որպեսզի նրան թագավորեցնելով իրենց գաղտնի նպատակներին հասնեն: \nՆրանք չեն ուզում քեզ նման լավ խնամակալ ունենալ, որովհետև գիտեն, որ դու նրանց պակասությունը երեսներով կտաս և թույլ չես տա, որ ազգը կործանվի դրանց խարդախությամբ, — պատասխանեց Եղոն` շողոքորթելով իր տիրոջը, որին միշտ դուր էին գալիս այդ տեսակի խոսքերը:\n\n— Բայց այդ ծերունի աղվեսը չի հասնի յուր նպատակին: \nՆա կտեսնի, թե ինչպես կջախջախվեն յուր նպատակները, երբ յուր փայփայած Գագիկը այլևս չի լինի: \nԱյն ժամանակ տեսնենք ո՞ւմ կառաջարկի թափուր մնացած արքայական գահի վրա:\n\nԵղոն ապուշ կտրած նայեց յուր տիրոջ դեմքին: \nԱյդ դեմքը զարհուրելի և դաժան էր, որից Եղոն անգամ սոսկաց: \nԴժոխքը արտացոլվում էր իշխանի աչքերում:\n\nՆրանք մի փոքր լուռ առաջ անցան, երբ Վեստ Սարգիսը, դիմելով Եղոյին, խուլ գերեզմանային ձայնով ասաց.\n— Եղո՛:\n\n— Հրամայիր, տե՛ր:\n\n— Պետք է մի ծանր գործ կատարես և հարթես իմ ճանապարհը: \nՊատանի Գագիկին պետք է ճանապարհից հանել: \nՆա արգելք է ինձ:\n\nԵղոն հասկացավ տիրոջ միտքը և ցնցվեց:\n\n— Ի՞նչպես, — հարցրեց նա` նորից տիրոջ դեմքին նայելով:\n\n— Ի՞նչպես, այդ քո գիտենալու բանն է: \nԲայց թե պատանի Գագիկը այլևս գոյություն չպետք է ունենա այս աշխարհում: \nՆա պիտի մեռնի:\n\n— Իշխա՛ն…\n— Ո՛չ մի բառ, — ընդհատեց Վեստ Սարգիսը խրոխտ ձայնով, — նա պիտի մեռնի: \nԻսկ երբ կկատարես այդ, այն ժամանակ մեծամեծ պարգևների կարժանանաս: \nԱսա՛, համաձա՞յն ես:\n\nՏիրեց մի վայրկյան լռություն: \nՏեր և ծառա իրար աչքերի էին նայում: \nՆրանք կարծես ուզում էին թափանցել իրար հոգու խորքը:\n\n— Պատրաստ եմ կամքդ կատարելու, իշխա՛ն, — վերջապես ասաց Եղոն:\n\nՄի վայրկյան, և Վեստ Սարգսի մռայլն անցավ դեմքից: \nԱնհուն ուրախության ժպիտ փայլեց նրա դեմքին և, մոտեցնելով յուր ձին Եղոյին, գրկեց նրան, համբուրեց և պինդ սեղմելով` ասաց.\n— Ապրե՛ս, Եղո՛, դու արժանի ես իմ վստահության: \nՄենք մանրամասնության մասին հետո կխոսենք:\n\nԵրկուսն էլ մտրակեցին ձիերին և առաջ անցան:\n\nԵրեկո էր, երբ հասան Սուրմառուի բերդը, ուր իշխան ու ծառա փակվեցին առանձնասենյակում:",
    "ԴԱՎԱԴՐՈՒԹՅՈՒՆ\nԽրամ գետը կատաղել էր: \nՊղտոր ալիքներով քշում տանում էր քար ու փայտ և կատաղած գազանի նման փրփուրը բերանին վազում առաջ... \nԽրամ գետից մի փոքր վեր, Շամշուլդե բերդից ոչ հեռու, մի ժայռի գլխին փայլում էր ս. Անապատ վանքի կաթուղիկեն: \nԱյդ վանքի մեջ լսվում էր սաղմոսերգության տխուր մեղեդին: \nԵրեկոյան պահին էր: \nԱրևը արդեն թեքվում էր դեպի յուր մուտքը, իսկ աշխարհային գծուծ գործերից հեռու փախած կրոնավորները իրենց երեկոյան աղոթքն էին մրմնջում: \nՔսանից ավելի կրոնավորներ, ծունկ չոքած սեղանի առաջ, աղոթում էին աստծուն և փառաբանում նրան…\nՍրբոց պատկերների առաջ վառվում էին կանթեղներ և անուշահոտ խնկի ծխով խնկարկում նրանց: \nՄի տեսակ աստվածային, վեհանձն երկյուղած տպավորություն էր թողնում օտարի վրա այդ վայրկյանը, ս. Անապատի վանքը յուր աղոթող կրոնավորներով: \nԱյն ամենը, ինչ աշխարհային է, մոռացվում էր այդտեղ և մի տեսակ դյութական զորությամբ լցնում մարդու հոգին:\n\nԱյդ կրոնավորների հետ ահա ծունկ չոքած Աստվածամոր պատկերի առաջ, լուռ աղոթում էր և մի տասնչորսամյա պատանի, որը տարբերվում էր կրոնավորներից յուր մատաղ հասակով և զգեստներով: \nԱյդ պատանին կրոնավորների նման, սևազգեստ չէր, այլ փայլուն արքայական զգեստի հետ միասին զենք ու զրահի մեջ էր կորած: \nԱյդ զենքերից նա աղոթելու ժամանակ անգամ չէր բաժանվում: \nՉնայած մատաղ հասակին, նրա բաց, ազդող հայացքի տակ կարծես թաքնված լիներ մի խորին վիշտ, որը կարծես կրծում էր նրա սիրտը: \nԻ՞նչն էր արդյոք վշտացրել նրա մատաղ հոգին, ինչու՞ նրա սիրուն դեմքին դրոշմված էր վշտի անողորմ կնիքը, քանի որ այդ հասակում աշխարհային հոգսերը գոյություն չպիտի ունենան և նա միշտ պիտի ժպտա, փայլի արևի պայծառ ճառագայթների պես: \nԿամ ինչո՞ւ նա սևազգեստների մեջ է գտնվում, մի՞թե կյանքի դառն արկածները հենց կյանքի առաջին աստիճաններում ստիպել են նրան թողնել սիրուն կյանքը և խստակյաց կրոնավորների հետ միասին հանդերձյալ աշխարհի մասին մտածել... \nՀայտնի չէր: \nՄիայն երևում էր, որ բոլոր կրոնավորներն էլ երկյուղածությամբ և պատկառանքով էին վերաբերվում դեպի այդ պատանին:\n\nԱղոթքը վերջացրին: \nԿրոնավորները քաշվեցին դեպի իրենց խուցը, այնինչ պատանին դուրս եկավ եկեղեցուց և կանգնելով պարիսպների վրա, մռայլ դեմքով ցած նայեց: \nՆրա ոտքերի տակ ս. Անապատի վանքից մի փոքր հեռու, գոռում էր Խրամը և փրփրալով վազում առաջ:\n\nՊատանին նայում էր գետին, նայում էր նրա փրփրած, կատաղած ալիքներին և նրա մատաղ սիրտը հուզվում էր: \nՆա տեսնում էր, թե ինչպես գետը կատաղել էր և յուր կատաղությամբ զոհում էր ամեն ինչ և՛ թուփ, և՛ ծառ, և՛ քար: \nԱռանց խնայելու նա ոչնչացնում էր յուր արգելքները, ճանապարհ հարթում և յուր ցանկացած ճանապարհով գնում…\tայնինչ ինքը ի՞նչ էր անում...\n— Օ՛... դառն է ինձ համար այս կյանքը. ես ազատ, լայն ասպարեզ եմ ցանկանում, ուր կարողանամ սրիս զորությունը փորձել, այնինչ ստիպված, ինչպես մի կալանավոր, անց եմ կացնում օրերս այս սևազգեստների մեջ: \nԻնչո՞ւ, ի՞նչ պատճառով: \nԱնօրեն Վեստ Սարգսի ձեռքից, որը ձեռքն առնելով թագավորության ղեկը, ուզում է ոչնչացնել Բագրատունյաց տոհմը և ինքը թագավորել... \nՉէ՛, Գագիկը, գահի իսկական ժառանգը դեռ կենդանի է, թեև փոքր է, բայց առյուծի սիրտ կա նրա մեջ:\n\nԳագիկը` թուլասիրտ Հովհաննես-Սմբատ թագավորի եղբոր որդին լռեց և հուզված սրտով կրկին նայեց Խրամի պղտոր ջրերին: \nԱյդ ժամանակ նրա միտքն ընկավ Անին յուր գիժ Ախուրյան գետով, յուր հազար ու մի եկեղեցիներով, պալատներով ու շինություններով: \nՆա հիշեց յուր տունը, հիշեց հորը` Աշոտին և մորը, որոնք պալատի շքեղ սենյակներում գուրգուրում և շոյում էին իրան և ապա թագավոր անվանում... \nԻսկ հիմա ո՞ւր են յուր ծնողները — չկան: \nՆրանք հանգան, չքացան երկրիս երեսից, Հայաստանի գահը հանձնելով գայլերից մեկին, որը յուր փառասիրության համար պատրաստ է ամեն բան ոտնատակ անել, ամեն իրավունք ոչնչացնել...\nԳագիկը խորին մտքի մեջ ընկղմված դեռ մտածում էր: \nՅուր պատանի, բայց խելոք խելքով դատողություն էր անում, Հայաստանի ապագան գուշակում, այնինչ մութը հետզհետե տարածվում էր չորս կողմ, և ամեն ինչ ընկղմում խորին խավարի մեջ: \nՀանկարծ Գագիկը ցնցվեցավ և ակամայից յուր ուշադրությունը դեպի մի թուփը դարձրեց, որտեղ կարծես ինչ-որ բան շարժվեց, և ապա ամեն ինչ անշարժության մեջ մնաց: \nԳագիկը նորից նայեց դեպի այդ թուփը և սոսկաց: \nՆա նկատեց, որ ճյուղերի միջից փայլում էին երկու արյունալից աչքեր, որոնք ուղղված էին դեպի ինքը և հեռվից անգամ կամենում էին կլանել իրեն: \nԳագիկը ակամայից ձեռքը դեպի յուր սրի երախակալը տարավ, ապա շփեց ճակատը և շոյելով գանգուր մազերը, ինքն իրեն խոսեց.\n— Այս ի՞նչ էր, մի՞թե երազի մեջ էի, թե հիրավի արյանս ծարավի մարդիկ պտտվում են շուրջս... բայց մի՞թե նրանք չգիտեն, որ Գագիկը քնած չէ:\n\nԳագիկը նորից նայեց դեպի այն կողմը, բայց էլ ոչինչ չնկատեց: \nՉորս կողմը ամեն ինչ խաղաղ էր և լուռ, բացի Խրամ գետի որոտալուց էլ ոչինչ չէր լսվում:\n\nԳագիկը շուռ եկավ և ուղղվեցավ դեպի յուր բնակարանը: \nՆա ժպտաց, երբ մի քանի քայլ առաջ տեսավ յուր հավատարիմ Լևոնին` Հարպիկ իշխանի երրորդ որդուն, որը ձեռքը սրի վրա դրած հսկում էր յուր տիրոջը:\n\n— Լևոնի՛կ, գիտե՞ս ինչ տեսա, — ասաց նա` բռնելով նրա ձեռքը:\n\n— Ի՞նչ, տե՛ր իմ:\n\n— Ինձ թվաց, որ լրտեսում են այստեղ, որ գայլերը մեր հոտն առել են, վաղ թե ուշ պիտի մտնեն այստեղ և ով գիտե ինչեր անեն:\n\n— Բայց, տե՛ր, մի՞թե նրանք չգիտեն, որ քեզ պահպանում է Հարպիկ իշխանի որդին, որ գիշերները մի աչքով քնում է, իսկ մյուսով հսկում յուր տիրոջը: \nՉէ՞ որ Վահրամ իշխանը քեզ ինձ է հավատացել: \nՄիամիտ մնա, տե՛ր, և հանգիստ քո բնակարանը մտիր, իսկ եթե տեսնես, որ նրանք մեր տեղը իմացել են, Հայաստանում տեղ շատ կգտնվի, մինչև որ փոթորիկը անցնի:\n\n— Այդ այդպես է, Լևոնի՛կ, սակայն այս գիշեր պետք է զգույշ մնալ: \nԳագիկի աչքերը սուր են և նրան չեն խաբի: \nԹող թշնամին գա և մեզ պատրաստ գտնի:\n\n— Համբերիր, տե՛ր, ես այս րոպեիս կթռչեմ խուզարկելու բոլոր թփերը և վա՛յ նրան, ով իմ սրի բերանն ընկնի:\n\n— Ո՛չ, Լևոնի՛կ, ես հավատում եմ, որ դու քաջ ես, սակայն մենք մեր թշնամուն չպիտի ցույց տանք, որ մեզ հայտնի է նրա ներկայությունը: \nՀրամայիր` վանքի դռները փակեն և ինքդ արթուն կաց, մինչև անգամ չարժե վանականների խաղաղությունը վրդովել և հայտնել մեր կասկածը:\n\nԳագիկը մտավ յուր բնակարանը և ճրագի լուսավորության տակ երկար ժամանակ խոսում էր ծերունի վանականի հետ Հայաստանի երերուն դրության մասին, մինչև որ վանահայրը հեռացավ նրանից:\n\nԳագիկը ո՛չ մի խոսք, ո՛չ մի բառ չասաց վանահորը յուր կասկածի մասին, այնինչ յուր սրտից չէր հեռանում այն աչքերի արտահայտությունը, որոնք ուղղված էին յուր վրա:\n\nԳագիկը չէր վախենում մահից, ամենևին չէր էլ մտածում, թե կարող են իրեն սպանել, թե նա թշնամիներ շատ պիտի ունենա, քանի որ ինքը միակ ժառանգն է թափուր մնացած գահի, սակայն նա զզվում էր այն տեսակ մարդկանցից, որոնք գաղտագողի լրտեսում են իրեն: \nՆա երկար ժամանակ շրջում էր սենյակում, մինչև որ քունը կամաց-կամաց հաղթեց նրան: \nՆա հանվեց, պառկեց փափուկ անկողնի մեջ և ապա, հառելով իր մեծ աչքերը դեպի առաստաղը, կրկին ուզեց քունը փախցնել իրանից, սակայն ֆիզիկական հանգստությունն իրենն էր ուզում: \nՄատաղ մարմնին հանգստություն էր պետք, երիտասարդ հոգուն` խաղաղություն:\n\nՀետզհետե Գագիկի աչքերը ծանրացան և քնի հրեշտակը նրան յուր գիրկն առավ: \nՆա քնեց: \nՀանգիստ բարձրանում, ցածրանում էր նրա կուրծքը, այնինչ նրա մատաղ դեմքին փայլում էր անհուն երանության ժպիտը: \nԻ՞նչ էր նա երազում այդ րոպեին — հայտնի չէր, սակայն նա ժպտում էր, մի ժպիտ, որը հատուկ է միայն պատանի հասակին:\n\nՎաղուց արդեն խոր գիշերը տարածվել էր ամեն կողմ, սփռել էր խորին լռություն: \nԳագիկի հավատարիմ Լևոնիկն էլ զինված ու զրահավորված թիկն էր տվել Գագիկի ննջարանի դռների առաջ, քարե պատվանդանին և արթուն հսկում էր տիրոջը: \nՆա չէր մոռացել Գագիկի խոսքերը. թե §Լևոնի՛կ, պետք է այս գիշեր արթուն մնալ, մեզ լրտեսում են. թե չէ ո՞վ գիտե ինչ կարող է պատահել¦: \nԾերունի Վահրամը Գագիկի պաշտպանությունը միայն իրեն հավատաց: \nՆա լավ է հիշում, թե ինչպես Վահրամ իշխանը համբուրեց իրեն և ասաց. «Լևոնի՛կ, Գագիկին պահպանիր քո աչքի լույսի պես, գիշերը չորս աչքով դիտիր, ցերեկը` երկու և վա՛յ քեզ, եթե նրա մազին դիպչող լինի»: \nԱյդ խոսքերը հիշեց Լևոնիկը և ապա միտքը թռավ, գնաց դեպի իր հայրենի երկիրը, լեռնոտ Պաղին գավառը, ուր լեռների ծերպերում բարձրանում են իրենց հայրենի բերդերը, ուր անմատչելի ծերպերում և ձորերում վազում էր ինքը որսի ետևից և նիզակի մի հարվածով գլորում որսը, և ապա ուրախ-ուրախ վերադառնում ամրոց ու հպարտությամբ ցույց տալիս հորը: \nՆա հիշում էր, թե ինչպես հայրը` ծերունի Հաբելը, ախորժակով ուտում էր որսի միսը և միշտ գովում իրեն ու ասում. «Ապրի՛ս, Լևոնի՛կ, դու էլ քաջ ես ինչպես և մյուս եղբայրներդ. բոլորդ էլ արժանի եք իմ որդիքս կոչվելու»: \n«Վա՜հ, մի՞թե ես քնում եմ», — հանկարծ ասաց Լևոնիկը և ցնցվեց: \nՀիրավի սա նկատեց, որ յուր աչքերը ծանրացել են, որ քունը տանում է, որ նա չի կարողանում արթուն պահել իրեն:\n\n— Չէ՛, ո՛չ մի ժամանակ ես ինձ թույլ չեմ տա քնելու: \nԱյս ի՞նչ հիմարություն է, չէ՞ որ ես խոսք եմ տվել արթուն մնալ, այս ի՞նչ փոքրոգություն է իմ կողմից, — ասաց Լևոնիկը և դուրս գալով սկսեց աջ ու ձախ նայել, ականջ դնել, թե չի լսվում արդյոք քայլերի ձայն, կամ չկա՞ արդյոք կասկածելի մի բան: \nԲայց Լևոնիկը կասկածելի ոչինչ չնկատեց: \nՆրա ուշադրությունից վրիպեց միայն այն, որ նա վանքի պատերի տակ չնկատեց երկու մարդկային մարմին, որոնք արյունածարավ աչքերով իրեն էին նայում:\n\n— Չէ՛, Գագիկը սխալվել է, կասկածավոր ոչինչ չի երևում, — ասաց Լևոնիկը և կրկին ներս մտնելով թիկն տվեց Գագիկի ննջարանի առաջ:\n\nԱնցավ մի փոքր ժամանակ: \nԼևոնիկի մտքի մեջ կրկին հանդես եկավ յուր հոր ամրոցը, հայրենի խնջույքը և ուրախությունը: \nԱ՛խ, ինչպես նա կցանկանար թռչել այնտեղ, ինչպես նա ուզում էր գոնե մի վայրկյան լինել այնտեղ և քաշել յուր եղբոր որդու` չարաճճի Պողոսի ականջները, որ միշտ կանգնում էր յուր առաջ և նետը ձեռքին կանչում. «Հորեղբա՛յր, ի՞նչ կընծայեիր ինձ, եթե նետով ահա այս նշանին խփեմ»: \nՄի համբույր, — պատասխանում էի նրան…\tԵվ հիրավի, այդ չարաճճին խփում էր նշանին և յուր վարդագույն այտերը դեմ անելով ասում. «Դե, հորեղբա՛յր, նշանին խփեցի, համբուրիր, միայն ինձ համար մի սուր գնիր, ես էլ եմ ուզում մեջքիս սուր կրել, ինչպես պապս և դու կրում եք»: \nԵվ Լևոնիկը, փայփայվելով այդ մտքով, չէր զգում, որ թեև յուր աչքերը բաց են, բայց նրա միտքը հետզհետե քնում է, հետզհետե կորցնում զգաստությունը և կոպերը կամաց-կամաց ծանրանում:\n\n— Ա՛խ, Եսթե՜րս... \nԵսթե՜րս... \nԻնչքա՛ն ժամանակ է նրան չեմ տեսել, — մտածեց դարձյալ Լևոնիկը և չնկատեց, թե ինչպես այդ ժամանակ աչքերը փակվեցին և մի վայրկյանում ամեն ինչ թռավ մտքից: \nՆրա ուղեղը դադարեց գործելուց և հանգիստ անվրդով նինջ պատեց նրան...\nԼևոնիկի ականջները չլսեցին անգամ, թե ինչպես դրսից լսվեց զգուշավոր քայլերի ձայներ, թե ինչպես դուռը բացվեց և մի մարդ սուրը հանած կանգնեց յուր գլխին:\n\nՄարդասպանը կանգնած էր նրա գլխին և օրորում էր սուրը: \nՆա մտածում էր, սպանի՞, թե ոչ: \nԱյդ չէր յուր նպատակը: \nԼևոնիկի կյանքը նրան պետք չէր: \nՆրան հարկավոր էր ավելի թանկագին կյանք: \nՆա պիտի վերջ դներ Գագիկ իշխանի կյանքին, որ ստանար Վեստ Սարգսից` թանկ գնով ձեռք բերած ոսկիները: \nԵվ մարդասպանը վճռեց առաջ սրան սպանել, հետո` մյուսին: \nՍա արգելք էր նրա նպատակին: \nԵվ մարդասպանը սուրը բարձրացրեց և ուզեց մխել Լևոնիկի կուրծքը, երբ մի անորոշ խուլ շշունջ լսեց դրսից: \nՄարդասպանը կանգ առավ և դեպի դուռը նայեց, ուր դանդաղ, զգուշավոր քայլերով ինչ-որ մեկը մոտենում էր:\n\nԱյդ միջոցին Լևոնիկը աչքերը բաց արավ և տեսավ մարդասպանին` մերկ սուրը ձեռքին: \nՄի վայրկյան և Լևոնիկը վեր թռավ տեղից ու սկսվեց կռիվը երկուսի մեջ:\n\n— Է, հե՛յ, լավ ժամանակ գտար Լևոնիկին սպանելու,— գոռաց նա, — անձնատուր եղիր, թե չէ մաս-մաս կկտրատեմ:\n\nՄարդասպանը յուր հարվածով վիրավորեց Լևոնիկի ուսը: \nԼևոնիկը ցավից կսկծաց, բայց ավելի կատաղեց, երբ տեսավ, որ դուռը բացվելով մի ուրիշ չարագործ էլ ներս մտավ և հարձակվեց յուր վրա:\n\n— Ա՛... անիծվածնե՛ր, դուք երկո՞ւսն եք, թե էլի կաք: \nՄի՞թե դուք չգիտեք, որ Լևոնիկին տասն էլ հերիք չէ:\n\nԿռիվը երկար չտևեց: \nՉարագործներից մեկը շուտով վայր ընկավ, իսկ մյուսը տեսնելով այդ, խույս տվեց և անհետացավ:\n\nԱյդ միջոցին պատանի Գագիկը վեր կացավ և, տեսնելով վիրավոր չարագործին, գլուխը շարժեց, չարագործը հեծում էր մահու տագնապի մեջ:\n\nԱղմուկն ընկավ վանքի մեջ, և շուտով ամեն կողմ ճրագներ վառվեցան: \nՆրանք ամեն կողմ փնտրեցին մյուս չարագործին բռնելու, սակայն նրա հետքն էլ չգտան: \nՈ՞րտեղից էին այդ մարդասպանները ներս եկել, և ո՞րտեղից փախուստ տվեց նրանցից մեկը. այդ անհայտ մնաց: \nՍակայն, երբ նայեցին վիրավորվածի դեմքին, սոսկացին, դա վանքի ծառաներից մեկն էր` Մարկոսը:\n\n— Դավաճա՛ն, այդ ո՞ւմ էիր ուզում սպանել, — կանչեց վանահայրը բարկությունից դողացող շրթունքներով:\n\n— Ների՜ր... վանահա՛յր, ես մեղք չունեմ... \nԵզոն... — խոսքը կիսատ մնաց վիրավորի բերանում, և նա շունչը փչեց:\n\n— Նա կաշառված էր Եղոյից, բայց թե ո՞վ է այդ Եղոն, ահա՛ գաղտնիքը, — ասաց Լևոնիկը և սառնասրտությամբ յուր վերքը բացեց կապելու...",
    "ՀՈՒՍԱՀԱՏ ՍԻՐՏԸ\nԼուսիկի մատաղ կյանքը ծաղկում էր և ուրախ թռչնիկի նման թրթռում: \nԴեռափթիթ վարդի նման նա օր ավուր բացվում էր ու գեղեցկանում: \nԳարնանային արևի անդրանիկ ճառագայթները սփռվել էին աշխարհի վրա, երբ Լուսիկն արդեն ոտքի վրա էր: \nՆա նոր էր յուր կովը կթել և դեպի դաշտ թողել իսկ ինքը բոկոտն մտել յուր փոքրիկ պարտեզը, ուր նարգիզն ու շուշանը, ռեհանն ու սուսամբարը բուրում էին անուշահոտությամբ: \nՆա նայում էր ամեն մի մարգ, ամեն մի ծաղիկ առանձին հոտոտում և ապա ջրում յուր ծաղիկները…\tԼուսիկը սիրում էր այդ փոքրիկ պարտեզը, որ յուր ձեռատունկն էր և ուր ազատ ժամերը անց էր կացնում ծաղիկների և վարդերի հետ զրույց անելով: \nԱյդ վարդերի թփերի վրա ամեն առավոտ նստում էր բլբուլը և յուր սիրուն երգը երգում: \nԲլբուլը երգում էր... \nՆրա ձայնը խիստ դուրալի, խիստ քնքուշ էր, որ շարժում էր Լուսիկի սրտի ամենանուրբ թելերը և նրան լացացնելու չափ հուզում... \nՈ՜հ, բլբուլը սեր էր երգում, սեր մատաղ կյանքին, սեր նոր բացվող վարդի կոկոնին: \nԼուսիկի սիրտն էլ կարոտ էր այդ սիրույն, կարոտ յուր գիժ Ստեփանիկի սիրուն դեմքին, բայց ահա ամիսները գլորվում էին իրար ետևից, սակայն նա չկար ու չկար... \nԱ՛խ... թռի՛ր, բլբո՛ւլ, թռի՛ր, հեռացիր իմ ձեռատունկ վարդերից, քո երգը քաղցր է, քան մեղրը և թունալից, քան օձի թույնը: \nԴու և՛ կրակ ես թափում սրտիս մեջ ու այրում նրան, և՛ թույն ես թափում, սպանում ինձ, և մեղեդիներ երգում, որոնք քաղցր են, քան նույն ինքն երջանկությունը... \nԱ՜խ, քո երգերից խաբված մոռանում եմ ամեն ինչ և նրա գրկում կարծում. բայց սուտ է ամեն ինչ, դատարկ ցնորք, սնոտի երազ, Ստեփանիկը ինձ խաբեց և նա էլ չի վերադառնա...\nԱյսպես մտածում էր Լուսիկը և ամեն օր բլբուլի երգը լսելուց հետո ջրում պարտեզը, ծաղիկներից մի փունջ կազմում և յուր խուղը զարդարում, ապա, դիմելով հորը, շարունակ հարցնում.\n— Հայրի՛կ, Հարպիկ իշխանից լուր չունե՞ս, երբ պիտի գա Ստեփանիկը:\n\n— Ի՞նչ է, աղջի՛կս, ինչու՞ թառամում են այտերդ և խավարում աչքերդ: \nՉէ՞ որ գիժ Ստափանիկը խոսք տվեց վերադառնալու... ինչու՞ դու համբերություն չունես...\n— Ա՛խ, հայրի՛կ, օրերն անցնում են, բայց ո՛չ Հարպիկ իշխանն է երևում և ո՛չ Ստեփանիկը, իսկ ես մաշվում եմ...\n— Համբերությունը լավ բան է, Լուսի՛կ, չէ՞ որ ես ինքս օրհնեցի երկուսիդ նշանադրությունը և ինքը` Հարպիկ իշխանը խոստացավ խաչդ բռնելու: \nՄի՞թե Հարպիկ իշխանը կդրժի յուր խոսքը, մի՞թե կմոռանա յուր տված խոստմունքը: \nՉէ՛, նա ուր որ է կերևա, որովհետև նրա սիրտն էլ կապված է մեր Գոհարիկի հետ…\tԲայց այս ի՞նչ եմ տեսնում: \nԼուսի՛կ, նայիր ճանապարհի ուղղությամբ, կարծես փոշու ամպեր են բարձրանում, — խոսքը հանկարծ փոխեց դարբին Ղևոնդը և, ձեռքը ճակատին դնելով, ուշադրությամբ սկսեց դեպի փոշու ամպը նայել:\n\n— Այո՛, հայրիկ, կարծես մի խումբ ձիավորներ են գալիս, — պատասխանեց Լուսիկը, և նրա սիրտը կարծես կանգ առավ ուրախությունից: \nՆա այդ կողմից Հարպիկ իշխանին ու յուր գիժ Ստեփանիկին էր սպասում:\n\n— Անպատճառ Հարպիկ իշխանն է, — ասաց Ղևոնդը:\n\n— Չեմ կարծում, հայրի՛կ, Հարպիկ իշխանը չի սիրում մի խումբ ձիավորներով շրջել: \nՉե՞ս տեսնում, հայրի՛կ, ինչպես փայլում են զենքերը արևի ճառագայթների տակ, ով որ է` նշանավոր իշխաններից մեկն է լինելու — ասաց հուսահատ ձայնով Լուսիկը:\n\n— Հա՛, հասկանում եմ, մեր թագավորության խնամակալ Վեստ Սարգիսը կլինի: \nՕ՜, եթե նա է, մենք շուտով պիտի հեռանանք դռներից: \nԵս չեմ ցանկանում նրա երեսը տեսնել:\n\nՄինչդեռ հայր ու աղջիկ խոսում էին, ձիավոր խումբը մոտեցավ նրանց և սրարշավ անցավ նրանց առջևից դեպի Անի քաղաքը: \nՀայր և աղջիկ զարմացած դեռ նայում էին նրանց ետևից: \nԱյդ խումբը բաղկացած էր մոտ հարյուր ձիավորից և մի քանի իշխաններից, որոնց առջևից գնում էր մի հույն իշխան:\n\n— Պատգամավոր հոռոմներից... \nԱյս ի՞նչ բան է, — ասաց Ղևոնդը:\n\n— Այո, հույն իշխան էր առաջին ձիավորը, բայց ի՞նչ բան ունի մեր երկրում:\n\n— Անշուշտ մի նոր վիշտ, մի նոր տառապանք է բերում հայերիս համար, թե չէ հոռոմոց թագավորը օգուտի համար մեզ մոտ պատգամավոր չի ուղարկի: \nԵրևի մի փորացավ ունի:\n\n— Բայց տեսա՞ր, հայրի՛կ, ինչ գոռոզ կերպարանք ուներ, նա այնպես էր իրեն պահում, կարծես մեր Հայաստանի տերը լիներ: \nՉէ որ մեր թագավորներն էլ այդպես գոռոզ կերպարանք չունեն, ինչպես այդ հույն իշխանը:\n\n— Է՜հ, աղջի՛կս, հիմա դրանց գոռոզանալու ժամանակն է, քանի որ մենք թագավոր չունենք. ա՛յ, երբ Գագիկ իշխանը թագավոր օծվի, այն ժամանակ դրանք չեն համարձակվի այդպես գոռոզ դիրք բռնել:\n\n— Իսկ ո՞ւր է Գագիկը, հայրի՛կ, ինչու՞ նրան չեն օծում թագավոր:\n\n— Նա դեռ փոքր է, աղջի՛կս, հազիվ 15 տարեկան և անպիտան Վեստ Սարգսի ձեռքից ծածկված: \nԱ՛յ, թող մի փոքր նրա թևերը ամրանան, այն ժամանակ նա ցույց կտա Վեստ Սարգսին, թե ինքը ինչ տեսակ կորյուն է:\n\n— Լա՛վ, ինչու՞ Վեստ Սարգիսը թշնամություն է անում Գագիկին:\n\n— Ինչո՞ւ. նրա՛ համար, որ գահն ինքը ժառանգի և ո՛չ թե Գագիկը: \nՀարցրու Խենթին, տես ինչեր կպատմի Վեստ Սարգսի կյանքից: \nՆա յուր փառասիրության համար ամեն ինչ կզոհի և ես կարծում եմ, որ այս հույն իշխանին էլ նա է հրավիրել, ո՞վ գիտե ինչ սատանություններ նյութելու համար:\n\n— Իսկ Հարպիկ իշխանը ո՞ւմ կողմն է, մի՞թե նա կպաշտպանի Վեստ Սարգսին, եթե հարկը ստիպի:\n\n— Եթե հարկը ստիպի... \nԵթե հարկը ստիպի, նա Վեստ Սարգսի արյունը կխմի, ինչպես և Վահրամը, բայց ինչ անես, որ Վեստ Սարգիսը ներկայիս ուժեղ է և թագավորության ամբողջ գանձը յուր ձեռքումն է: \nԱյդ է պատճառը, որ Վահրամյանք հեռվից մռմռում են, բայց դեռ ոչինչ չեն կարողանում անել նրան:\n\n— Աստված վերջը բարի անե, հայրի՛կ, լավ չէ, որ մեր իշխանները փոխանակ իրար ձեռք-ձեռքի տալու, իրար դեմ են գնում:\n\n\n\n\n\n\n— Հը՜ մ…\tհենց այդ է, որ մեր տունը քանդում է, է՛…\tայդ անմիաբանությունը որ չլիներ, հո մեր ազգի նման ուժեղ և զորավոր ազգ մեկն էլ չէր լինի: \nԲայց ինչ անես, որ արտաքին թշնամին հենց այդ բանից է բռնում և մեր աչքը հանում, թե չէ ինչպես կհամարձակվեր հույնը կամ արաբը մեր աշխարհն ավերել ու ոտնատակ տալ:\n\n— Բայց Վեստ Սարգիսը ի՞նչ կօգտվի, հայրի՛կ, յուր անմիաբանությունից:\n\n— Այդ արդեն մեր բանը չէ: \nԿօգտվի, թե չի օգտվի, չգիտեմ, բայց որ Հայաստանը տակնուվրա կլինի, այդ լավ գիտեմ: \nԷ՛յ, աղջի՜կս, կմեծանաս, դեռ շատ բան կիմանաս: \nԱյժմ գնա, քո ապուրը պատրաստիր, ով գիտե, գուցե հենց հիմա երևա քո Ստեփանիկը և յուր գժությունները բանեցնե ու քեզանից շուտով ապուր ուզե: \nՉէ՞ որ նա սիրում է քո եփած ապուրը:\n\nԼուսիկը խոր ախ քաշեց ու հեռացավ, այնինչ դարբին Ղևոնդը սկսեց մտազբաղ խուղի առաջ շրջել: \nԹե ի՞նչ էր մտածում, հայտնի չէր, երևում էր միայն, որ նրա սրտի մեջ ինչ-որ մի ներքին կռիվ կար, ինչ-որ մի անհայտ որդ բույն էր դրել նրա մեջ և անողորմաբար կրծում էր նրա սիրտը և տակնուվրա անում նրա հոգու խաղաղությունը…",
    "ՓԱՐԵՑԵՔ ԽԱՉԻՆ, ՎՏԱՆԳԸ ՄՈՏԵՆՈՒՄ Է\nԵվ հանկարծ բոթաբեր գույժը ցնցեց Հայաստանը մի ծայրից մյուսը...\nՀույները պահանջում են Հայաստանը: \nՆրանք տեր են մի թղթի, որով թուլամորթ թագավորը` Հովհաննես-Սմբատը, յուր կնիքով և ստորագրությամբ վավերացնելով, յուր մահից հետո Հայաստանը կտակում է հույներին... \nՀեշտ է ասել` կտակում է... \nԲայց չէ՞ որ դա մի տուն, այգի, ամայի երկիր չէր, որ այդպես հեշտ անցներ մեկի ձեռքից մյուսը: \nՉէ՞ որ Հայաստանը մեռած չէր և չպիտի մեռներ Հովհաննես թագավորից հետո... \nՆա ապրում էր ազատ, ինքնագլուխ և պիտի ապրեր:\n\nՀայաստանը ստրկական կյանքի սովոր չէր և յուր ազատությունը այդպես հեշտ, մի թղթի զորությամբ չէր տա հույներին: \nԵվ չտվեց էլ:\n\nՀույն պատգամավորը պահանջում էր.\n— Ձեր թագավորի տված թղթի զորությամբ մերն է Անին և շրջայքը, տվեք մեզ և այն ժամանակ դուք մեծապես կվարձատրվեք ու կարժանանաք մեծազոր կայսեր ողորմությանը:\n\n— Չէ՛, մենք մեր ձեռքով մեր տունը չենք քանդի, չենք ուզում ո՛չ ձեր ոսկիները, ո՛չ ձեր այստեղ գալը, հեռացեք մեզանից և մենք խաղաղ կապրենք ձեզ հետ, — ասացին մի քանի իշխաններ, իսկ մի քանի իշխաններ էլ գլուխները կախեցին ու մտածեցին.\n— Ի՞նչ շահ, եթե Գագիկը թագավոր լինի, ավելի լավ է մեծազոր կայսեր ծառայությունն ընդունել, նա մեզ առատ կվարձատրի:\n\nՀույն պատգամավորը և՛ ճարտար էր, և՛ խորամանկ: \nՆա ցույց տվեց նրանց փայլուն ոսկիներ, և հայ իշխաններից շատերը հրապուրված դրանից հրաժարվեցին իրենց համոզմունքից: \nՎրա հասավ և Վեստ Սարգիսը, որ ծածուկ գրգռում էր տալ Անին հույներին: \nՍակայն մեռած չէր Վահրամ իշխանը: \nՆա բեկյալ սրտով իշխաններին ժողովի հրավիրեց և հույն պատգամավորի անիրագործելի պահանջը բացատրեց:\n\n— Բարեկամնե՛ր, — ասաց նա, — լավ կշռեցեք, ինչ որ անելու եք, որպեսզի ապագայում ամոթով չմնանք և մեր հետնորդները մեզ անեծքով չհիշեն: \nԳիտե՞ք, արդյոք, թե ի՞նչ է պահանջում մեզանից հույնը: \nՆա պահանջում է մեր ազգի կործանումը, մեր թագավորության քայքայումը: \nՆա ուզում է, որ մենք մեր ազատությունը ծախենք անարգ գերության և ստրկության, որ մենք մեր սուրը վայր դնենք և վիզներս դեմ տանք մեր թշնամիներին, որ նա կտրի այն և բնաջինջ անի մեզ... \nԱսացե՛ք, համաձա՞յն եք:\n\n— Ո՛չ, ո՛չ, — լսվեցին խուլ ձայներ այս ու այն կողմից:\n\n— Եթե ոչ, ուրեմն թող հույն իշխանը մեր մոտից գնա խաղաղությամբ և հայտնի յուր կայսեր, որ նրա պահանջը անիրագործելի է, որ նա զուր մեր արյունն է պղտորում, որ ցնորք պիտի համարել մեզանից Անին առնելը, իսկ եթե նա համարձակվի կրկին ոտք դնել Հայաստան այդ պահանջներով, այն ժամանակ երդվեցեք այս խաչի վրա, որ մինչև արյան վերջին կաթիլը պիտի պահպանենք մեր հայրենիքը և մեր ազատությունը: \nԹող կայսրը իմանա, որ մենք կապավինենք մեր պահապան, մեր զորավոր խաչին և զենքը ձեռքներիս կկռվենք մինչև մեր վերջին շունչը, և նա մեր դիակների կույտերի վրայով միայն կառնի Անին ու իր շրջակայքը... \nԱսացեք, իշխաննե՛ր, համաձա՞յն եք, — ասաց Վահրամ իշխանը, և նրա ձայնը դողդողաց, այնինչ աչքերից կայծակներ էին դուրս թռչում և սարսռեցնում ժողոված իշխանների մարմինները:\n\n— Համաձայն ենք, Վահրա՛մ իշխան, մենք մինչև վերջին շունչը կկռվենք մեր հայրենիքի ազատության համար, — ասացին մի քանի իշխաններ:\n\n— Իսկ ինչ կասես դու, մեծազոր խնամակալ Վեստ Սարգիս, — դարձավ Վահրամը և մի այնպիսի հայացք ձգեց նրա վրա, որ նա իսկապես պիտի սարսռար: \nՍակայն Վեստ Սարգսի մի մկանն անգամ չշարժվեց: \nՆա փորձված և խորամանկ էր: \nԱյդպիսի դեպքերում նա գիտեր իրեն պահել:\n\n— Ո՜հ, Վահրա՛մ իշխան, քո բերնով աստված ինքն է խոսում և ես էլ անեծք եմ թողնում այն իշխանի գլխին, որ յուր ձեռքով յուր տունը կքանդի և Անին յուր 1001 եկեղեցիներով հույներին կհանձնի: \nՎատ և անարգ է այն հայը, ով կդավաճանի յուր հայրենիքին:\n\n— Իսկ դու, վեհափա՛ռ տեր, ի՞նչ կասես մեր վճռին, — դարձավ Վահրամ իշխանը Պետրոս Գետադարձ կաթողիկոսին, որ ներկա լինելով ժողովին, լուռ լսում էր իշխանների խորհուրդը:\n\n— Իշխաննե՛ր, այդ թուղթը, որի զորությամբ հույները պահանջում են Անին և յուր շրջակայքը իմ ներկայությամբ է գրված և ես մեղավորս ոչ մի կերպ չկարողացա մեր հանգուցյալ թագավորին համոզել, որ դա ազգակործան մի թուղթ է: \nՆա գրեց այդ թուղթը և յուր կարճամյա հանգստությունը շատ թանկ գնեց: \nԲայց այժմ լավ պիտի մտածեք, որ հույները այլևս ձեռք չեն վերցնի այդ պահանջից: \nՈւստի և եթե դուք ձեր մեջ զգում եք մի ուժ, եթե ձեր մեջ կլինի հույներին դիմադրելու անքակտելի միաբանություն, այդ դեպքում ես համաձայն եմ ձեր վճռին և օրհնում եմ ձեր միաբանությունը: \nԻսկ եթե ձեր մեջ ընկնելու է երկպառակության չար որոմը, և ոտնատակ է լինելու Հայաստանը, այդ դեպքում մնում է ինձ լռել և ձեր հանցանքը ձեր վզովը փաթաթել:\n\n— Դավաճանը յուր արժանավոր պատիժը կստանա, վեհափա՛ռ տեր, և քանի Վահրամ իշխանը կենդանի է, հույնը Անիի տերը չի դառնա: \nՄեր գահը թեև թափուր է, բայց տեր ունի: \nԳագիկը նրա օրինավոր ժառանգն է և պիտի ժառանգի այդ գահը, — ասաց Վահրամը և հրամայեց հույն պատգամավորին ժողովի հրավիրել:\n\nԱնցավ մի փոքր ժամանակ և հույն իշխանը խորհրդարան մտավ ու մի տեսակ գոռոզ արհամարհական հայացք ձգելով չորս կողմը` հարցրեց.\n— Ինչու՞ համար են ինձ կանչում հայ իշխանները:\n\nՎահրամ իշխանի դեմքի գույնը թռավ, բարկության շանթեր անցան նրա դեմքի վրայով ու բարկությունից ատամները կրճտացրեց.\n— Դուք մեզանից պահանջում եք Անին, այդպես չէ՞:\n\n— Պահանջում ենք, որովհետև մերն է, մի՞թե կհանդգնեք դեմ կենալ մեծազոր կայսեր հրամանին:\n\n— Հույները Անիին չեն տիրանա: \nՀայտնեցեք կայսերը, որ այդ ցնորքը հանի յուր մտքից, — պատասխանեց Վահրամը:\n\n— Ինչպե՞ս... դուք անարգ իշխաններդ հանդգնում եք մեր կայսեր դե՞մ գնալ, — ասաց հույն իշխանը արհամարհական ժպիտ արձակելով դեպի Վահրամ իշխանը:\n\n— Իշխա՛ն, լեզվիդ չափ դիր, ճանաչիր, թե դու որտեղ ես գտնվում, — պատասխանեց Վահրամ իշխանը մինչև ականջները կարմրելով:\n\n— Ի՞նչ, ես պիտի վախենամ անարգ հայերի՞ց…\n— Լռի՛ր, ապա թե ոչ շանսատակ կանեմ քեզ, — գոռաց Վահրամը և սուրը պատյանից հանելով ուզում էր հարձակվել իշխանի վրա, որը համարձակվում էր անարգ լեզու բանեցնել դեպի հայերը, սակայն այդ միջոցին մեջ ընկավ Վեստ Սարգիսը և նրանց բաժանեց: \nՀույն իշխանը, որ երկյուղից թաքնվել էր Վեստ Սարգսի ետևը, այժմ սիրտ առած յուր սուրն էր մերկացրել և գոռում էր:\n\nԲայց Վեստ Սարգիսը նրան դուրս տարավ և քիչ ժամանակից հետո ժողովն էլ փակվեցավ:\n\nՀայաստանի դրությունը տագնապալից էր... \nՎտանգը մոտենում էր…\nԺԱ\nԼԵՌՆԵՐԻ ԱՎԱԶԱԿԸ\nՀայաստանի Չորրորդ Հայք նահանգում, Տավրոս լեռներից դեպի հյուսիս, Պաղին կամ Բաղնատուն գավառում, անմատչեչի լեռների գլխին բարձրանում էին մի քանի անմատչելի բերդեր, ուր իշխում էին Հաբել իշխանը և յուր որդիք` Հարպիկ, Դավիթ, Լևոն և Կոնստանդին: \nՇրջակա թշնամիներից ոչ մեկը չէր համարձակվում խանգարել այդ քաջերի անդորրությունը: \nԹաթարն ու հույնը խույս էին տալիս նրանց երեսից, լսելով նրանց արյունածարավ գործերը և դևեր համարելով նրանց, անուններից անգամ դողում: \nՎա՛յ նրան, ով կընկներ այդ չորս եղբայրների սրերի բերանը, էլ նրան ազատում չկար և սրի մի հարվածը վերջ էր դնում նրա կյանքին:\n\nՄթին անտառներում և լեռների խոր ձորերում ու ծերպերում առատությամբ թաքնվում էին վայրի կենդանիները, որոնք չէին համարձակվում Հաբելի որդիների ահից գլուխները դուրս բերել: \nՆրանք գիտեին, որ մահաբեր նետը վերջ պիտի դներ իրենց կյանքին: \nԹռչունները միայն ազատ երգում էին անտառների մեջ և իրենց ճռվողյունով թնդացնում օդը: \nՆրանք ազատություն էին վայելում այդտեղ: \nՆրանք գիտեին, որ Հաբելի որդիք իրենց ձեռք չեն տա, և ուրիշներն էլ չեն համարձակվի խանգարելու իրենց հանգստությունը: \nԵվ հիրավի, Հաբելի որդիք որքան արյունածարավ էին, նույնքան` բարի և խղճով: \nՆրանք անխնա կոտորում էին վայրի գազաններին, բայց ձեռք չէին տալիս անմեղ թռչուններին: \nԱյդպես էլ վարվում էին մարդկանց հետ: \nՀայ շինականներին հոգու չափ սիրում ու պաշտպանում էին, իսկ հույներին և թաթարներին` ատելով ատում: \nՆրանք ծարավի էին դրանց արյան, բայց ավելի ծարավի այն հայ իշխանների արյանը, որոնք դավաճանում էին իրենց ազգին: \nԵվ այդ էր պատճառը, որ նրանց որքան սիրում էր գեղջուկը, նույնքան ատում էին հույները, թաթարները և հայ դավաճան իշխանները, որոնք դրանց «ավազակներ» էին հռչակել:\n\nԵվ ահա այնտեղ, լեռների ծերպին բարձրանում են Արղնո ամրոցի հսկա պարիսպները, որի գլխին պտտվում էր բարձրաթռիչք արծիվը և յուր սրատես աչքերով որս փնտրում:\n\nՀաբել իշխանը կանգնած է աշտարակներից մեկի վրա և գոհ սրտով հեռուն է դիտում, այնինչ յուր երեք որդիք Հարպիկը, Դավիթը և Կոնստանդինը խորին ակնածությամբ կանգնած իրենց հորից մի փոքր հեռու, լուռ նրա հրամանին են սպասում: \nԲավական է մի փոքրիկ նշան, մի ակնարկ, որ երեքն էլ որդիական ակնածությամբ իրենց ցած գլորեն աշտարակի բարձրությունից: \nՀաբելը նայում է բավականությամբ դեպի ոտքերի տակ տարածված ծերպերը, ուր խոխոջալով վազում են լեռնային առվակները և իբրև մի սպիտակ ժապավեն ոլորվում լեռների չորս կողմը: \nՀաբելը գոհունակությամբ շփում է յուր ալեզարդ մորուսը և ապա ակամայից հայացքը վեր բարձրացնում, ուր դեռ պտտվում էր արծիվը: \nՀանկարծ նրա դեմքը ցնցվում է, և նրա խրոխտ դեմքի վրա անցնում ժպիտի նման մի բան, ապա, դառնալով դեպի յուր որդիք, ասում է.\n— Որդի՛ք, մոտ եկեք:\n\nԵրեքն էլ մի ակնթարթում մոտ են վազում և ձեռքները կրծքին, խորին անկնածությամբ գլուխ տալիս հորը:\n\n— Նայեցեք վեր, տեսնո՞ւմ եք այն արծվին, որ մեր գլխին է պտտվում, նա որս է փնտրում: \nՀաբելի որդոց ներկայությամբ նա ուզում է հափշտակություն անել, բայց չէ որ նրան այդ իրավունքը չի տրված:\n\n— Այո՛, հայրի՛կ, նա չի համարձակվի, — պատասխանում է Հարպիկը` մեծ որդին և կրկին գլուխ տալիս:\n\n— Հը՛մ, բայց նա մեզ չի ճանաչում, մեր իրավունքները ուզում է ոտնատակ անել և թռցնել մեզանից մի որս:\n\n— Նա կպատժվի, հա՛յր, եթե իրավունք կտաս, — խոսեց կրկին Հարպիկը:\n\n— Այո, պետք է պատժել, պետք է սովորեցնել, թե ո՞վ է ապրում այս աշտարակում, — ասաց Հաբելը և հեգնական կերպով դիմելով բոլորին` ավելացրեց.\n— Բայց ո՞վ արդյոք ձեզանից մի նետի հարվածով ցած կգլորի նրան իր բարձրությունից:\n\n— Ես, հայրի՛կ, — ասաց Հարպիկը` աչքով չափելով արծվի հեռավորությունը:\n\n— Եվ ես, — պատասխանեց միջնակը:\n\n— Եվ ես, — ետ չմնաց փոքրիկը և նրա սիրտը թունդ առավ, թե արդյոք կբախտավորեցնի՞ հայրը` այդ գործը իրեն հանձնելով:\n\n— Ինչպես տեսնում եմ, բոլորդ էլ պատրաստ եք և եթե Լևոնիկս էլ այստեղ լիներ, նա էլ ետ չէր մնա, բայց նա լավ գործի է: \nԴե, Կոնստանդի՛ն, սկսիր, այդ պատիվը քեզ եմ տալիս, որպես ամենափոքրի: \nԵս տեսնում եմ, որ աչքերդ անհամբերությունից փայլում են, — ասաց Հաբելը:\n\nԿոնստանդինն էլ սպասեցնել չտվեց: \nՆա վերցրեց նետը, դրեց աղեղի մեջ և մի վայրկյան դիտեց արծվի պտույտի ձևը: \nՀայր և որդիք հետաքրքրությամբ նայում էին, թե արդյոք չի՞ վրիպի նա նշանից: \nԱրծիվը բավական բարձր էր:\n\nՀանկարծ Կոնստանդինը հաստատուն ձեռքերով քաշեց լարը, նշան դրեց և բաց թողեց նետը: \nՆետը սլացավ վեր և մի քանի վայրկյանից հետո հայր և որդիք տեսան, որ թռչունների թագավորը տատանվեց, երերաց և ուժգնությամբ ցած սլացավ: \nՄի քանի վայրկյան էլ և նա ընկավ Հաբելի ոտքերի տակ...\nՀաբելը տեսավ, որ արծվի կրծքին մխված է Կոնստանդինի արձակած նետը և նրա կրծքից բխում է արյուն:\n\n— Ապրե՜ս, զավա՛կս, դու արժանի ես իմ որդին կոչվելու, — ասաց հայրը:\n\nԿոնստանդինը մոտեցավ հորը, ծունկ չոքեց և համբուրեց հոր ձեռքը, իսկ հայրը` նրա ճակատը:\n\nՏիրեց մի փոքր լռություն: \nՀաբելը կարծես առժամանակ մոռացավ արծվին, և նրա դեմքի վրայով մի մթին ամպ անցավ: \nԵրևում էր, որ մի ինչ-որ բան անհանգստացնում էր նրան, որ մի ինչ-որ բան հուզում էր նրա սիրտը:\n\n— Հարպի՛կ, բավական ժամանակ է մենք տեղեկության չունենք Շիրակից. այդ բանը շատ է անհանգստացնում ինձ. արդյոք ի՞նչ է պատահել այնտեղ, — ասաց Հաբելը` դիմելով որդուն, սակայն առանց երեսը դեպի նա դարձնելու:\n\n— Այո, հայրի՛կ, մի քանի ամիս է, ինչ ես վերադարձել եմ և դրանից հետո դեռ լուր չունենք, թեև Վահրամ իշխանը խոստացավ շուտ-շուտ տեղեկություն տալ մեզ:\n\n— Երևում է, որ այնտեղ կարևոր բաներ են պատահել, և Վահրամ իշխանը միջոց չունի մեզ տեղեկացնելու: \nԲայց դու չե՞ս կարոտում Գոհարիդ, — դարձավ Հաբելը և շեշտակի նայեց ավագ որդու աչքերին:\n\nՀարպիկը ամոթխածությունից մինչև ականջները կարմրեց:\n\n— Ա՜... տեսնում եմ, որ սրտիդ լարերից խոսեցի, բայց համբերություն ունեցիր և ամեն բան լավ կերթա:\n\n— Շտապելու բան չկա, հայրի՛կ, դեռ կարևոր գործեր կան:\n\n— Ի՞նչ գործեր, — զարմացած հարցրեց հայրը:\n\n— Հույները կրկին հանգիստ չեն մնում, նրանք նորերս ձեր կալվածքների վրա հարձակում գործեցին:\n\n— Ի՞նչպես... հետո՞...\n— Հետո նրանք ստացան իրենց արժանի հատուցումը:\n\n— Հը՛մ... ինչ Հովհաննես թագավորը վախճանվել է, դրանք երես են առել, պետք է դրանց դաս տալ, ինչպես երևում է նախկին դասերից չեն խրատվել:\n\n— Այո, հայրի՛կ, եթե նայենք լուրերին, հույները մտադրվում են հարձակվել նաև մեր բերդերի վրա և, ինչպես ասում են, այդ բանին օգնում է հայ իշխաններից մեկը:\n\n— Ո՞վ:\n\n— Թլպաղտո բերդի իշխան Թորոսիկը:\n\n— Թորոսի՞կը... և ի՞նչ է ուզում դա. մի՞թե ցանկանում է, որ մեր բերդերը հույներին տանք և նրանք մեզանից առնելով իրեն հրամցնեն:\n\n— Նա հիմարացել է, հայրի՛կ, և ուզում է վասակներին, մեհրուժաններին դասակից լինել: \nՆրանց դափնիները Թորոսիկին հանգստություն չեն տալիս:\n\n— Իսկ նրա որդին` Ստեփանիկը, չէ՞ որ նա մեզ մոտ պատանդ է:\n\n— Որդին հոր արյունից չէ, Ստեփանիկը ամենահայրենասեր երիտասարդներից մեկն է և ատում է հորը:\n\n— Ատո՞ւմ է... \nԱյդպես էլ պետք է, բայց հարկավոր է զգույշ մնալ: \nՈ՞վ գիտե, ինչ կարող է պատահել:\n\n— Ես երաշխավոր եմ Ստեփանիկի համար, հա՛յր, նա չի ուզում մինչև անգամ յուր հոր երեսը տեսնել, նրան դավաճան է անվանում:\n\n— Լավ, բայց ահա ինչ-որ մեկը մեր ամրոցն է բարձրանում:\n\nՀրամայեց բանալ դռները և ընդունել:\n\nԿրկին լռություն տիրեց: \nՀաբելի որդիներից մեկը իսկույն հեռացավ և կարճ ժամանակից հետո դարձավ մի հաղթանդամ մարդու ուղեկցությամբ: \nԱնծանոթ մարդը դեռ հեռվից նկատելով Հաբել իշխանին կանչեց.\n— Ինձ մի հարցնեք` ով եմ ես...\n— Խենթն է, — ասաց Հաբելը և ժպտաց:\n\nԽենթը մոտեցավ Հաբել իշխանին, ձեռքերը կրծքին դրեց և խոր գլուխ տվեց:\n\n— Բարև՛, Խե՛նթ, բարև՛. հը՛, կրկին խե՞նթ ես, թե խելոքացել ես:\n\n— Տեղ կա` խենթ, տեղ կա` խելոք, իսկ տեղ կա` ո՛չ խելոք, ո՛չ խենթ... բայց ստացեք Վահրամ իշխանի նամակը:\n\nՀաբել իշխանը կարդում էր նամակը, և դեմքը հետզհետե գունատվում էր: \nԲարկության ալիքները անցնում էին նրա դեմքի վրայով, և աչքերը կատաղության շանթեր էին արձակում:\n\nՀարպիկ իշխանը նայում էր հոր դեմքին, և նրա սիրտը փուլ էր գալիս: \nՆա զգում էր, որ օտարոտի անցքեր են պատահել Հայաստանում: \nԱրդյոք Գոհարիկի հետ ոչինչ չի՞ պատահել:\n\nՀաբել իշխանը վերջացրեց կարդալը, և, դառնալով որդուն, ասաց.\n— Հարպի՛կ, որդիս, դու պետք է իսկույն ևեթ սլանաս Անի: \nԳործերը խիստ ծանրանում են, հույներն ուզում են Հայաստանի տերը դառնալ, իսկ Վեստ Սարգիս իշխանը` Հայոց թագավորության խնամակալը, գաղտնի օգնում է նրանց, հուսալով, որ նրանք Հայաստանի թագը կդնեն նրա գլխին: \nԲայց վա՜յ դավաճաններին...\n— Իսկ դո՛ւ, Դավի՛թ, — դարձավ Հաբելը մյուս որդուն, — ամրացրու մեր բերդերը և գնդերդ պատրաստ պահիր հարկավոր դեպքում օգնության գնալու Վահրամ իշխանին: \nՀայաստանի սիրտը Անին է, եթե Անին խլվի մեզանից, ամեն ինչ կվերջանա: \nՍիրտը դադարելուց հետո մարդը չի կարող գոյություն ունենալ: \nԼավ տեղից են բռնել անպիտան հույները:\n\nՀաբել իշխանը, վեր կացավ և, դառնալով Խենթին, ասաց.\n— Լավ լուրեր չես բերել, Խե՛նթ, հետևիր ինձ, պետք է այդ մասին մանրամասն խոսել:\n\nՆրանք հեռացան աշտարակից, իսկ փոքր Ժամանակից հետո երկու ձիավոր դուրս գալով Արղնո ամրոցից, ձիերի գլուխները դարձրին դեպի Անիի ճանապարհը և սլացան առաջ:\n\nՁիավորներից մեկը Հարպիկ իշխանն էր, իսկ մյուսը Ստեփանիկը` դավաճան Թորոսիկ իշխանի որդին:\n\nԺԲ\nԴԱՎԱՃԱՆԸ ՀՐՃՎՈՒՄ է\nՎեստ Սարգիս իշխանը մտազբաղ նստած էր յուր սենյակում: \nՆա թիկն էր տվել թանկագին օթոցին և աչքերը մի կետի հառած մտածում էր: \nԾանր էր դավաճանի դրությունը... \nՆրա սև սրտի մեջ խիղճը երբեմն-երբեմն թույլ կերպով շանթում էր, բայց անհետ, առանց նշան թողնելու կորչում, չքանում: \nՆրա հոգու մեջ բույն էր դրել սև փառամոլությունը, որը խեղդում, ոչնչացնում էր ամեն լավ զգացմունքի նշան: \nԲայց դավաճանի սիրտն էլ մարդու սիրտ է, այնտեղ էլ գոյություն ունեն արտասուքն ու ուրախությունը, խիղճն ու անխղճությունը: \nՆա էլ երբեմն լալիս է, երբ տեսնում է անմեղ զոհի տանջանքն ու չարչարանքը և նրա հետ տանջվում ու ուրախանում: \nՎիշտը նրա սիրտն էլ է կրծում և դառն մտածությունները նրա արյունն էլ են սառցնում երակների մեջ...\nՎեստ Սարգիսը այդ իսկ րոպեին յուր անելիքի, յուր դերի մասին էր մտածում: \nՆրա գլխում մտքերն ահարկու կռիվ էին մղում, իսկ կամքը ծփում էր այդ մտքերի մեջ: \nՆա դեռ չարագործության առաջին աստիճանի վրա էր կանգնած: \nԴեռ մի քայլ էր արել, մի փոքրիկ քայլ դեպի դավաճանությունը, դեպի վատությունը և այդտեղ կանգ առնելով տեսնում էր երկու ճանապարհն էլ: \nՆա զգում էր, որ դեռ հնարավորություն կա ետ դառնալու, դեռ կարելի է մյուս ճանապարհով գնալ, այնինչ, եթե մի քայլ էլ դներ, արդեն ուշ կլիներ: \nՆա տեսնում էր, որ մի ճանապարհը տանում է դեպի համեստ, բայց պատվավոր կյանքը, այնինչ մյուս ճանապարհը` դեպի փառքը, թագավորական գահը: \nԲայց…\tբայց առաջին ճանապարհին փռված էին երփներանգ ծաղիկներ, իսկ երկրորդ ճանապարհին` դիակների կույտեր, որոնց կոխկրտելով նա պիտի հասներ այն գահին, որ փայլում էր հեռվում... \nՈ՞րն է լավ: \nԳնալ դեպի ծաղկազարդ ճանապարհը և հանգիստ, պատվով վերջ դնել յուր մարմնավոր կյանքին, թե՞ կոխկրտել արյունաթաթախ դիակներ, լսել վիրավորների դառն, աղեկտուր հառաչանքները և արյունոտ զոհերի գնով բազմել փայլուն գահին... \nԱհա թե ինչն էր տանջում այդ րոպեին Վեստ Սարգսին և շփոթում նրա միտքն ու հոգին…\nԵվ երկար ժամանակ բուռն կերպով ընդհարվում էին այդ մտքերը այնպես, ինչպես օվկիանի ահեղ ալիքները ծփում են, դիպչում իրար, ոչնչանում և կրկին ժանտ օձի նման գլուխները վեր բարձրացնում...\n— Ո՛չ, մի քայլ առաջ եմ գնացել և ետ դառնալ անհնարին է: \nՀիմարություն կլինի, որ ետ դառնամ: \nՀայաստանի գահը ինձ պիտի պատկանի կամ ոչ ոքի: \nԵս դիակներից ինձ համար պատվանդան պիտի շինեմ և հասնեմ այդ գահին: \nԵվ իմ անհողդողդ կամքը չի ընկճվի երբեք, եթե տեսնեմ, որ ամբողջ Հայաստանը մոխրի և ավերակների կույտ է դարձել: \nՎեստ Սարգիսը թույլ չի տա, որ խելացնոր պատանին ժառանգի գահը, իսկ ինքը դառնա նրա ստորադրյալը: \nԵս պիտի գնամ առաջ, պիտի հասնեմ նպատակներիս դանդաղ, բայց հաստատուն քայլերով: \nԱրտաքուստ` գահին պաշտպան, իսկ ներքուստ` գահը ժառանգող: \nԱհա իմ ծրագիրը, ահա իմ նպատակը: \nԵվ վա՛յ նրանց, ովքեր իմ ճանապարհին կկանգնեն: \nՆրանց փրկություն չկա: \nՇուտով կանհետանան իմ ճանապարհից Գագիկը և Վահրամը, և այն ժամանակ, երբ կհասնեմ ցանկացած նպատակիս, վա՛յ այն իշխաններին, որոնք պաշտպանում էին Վահրամին ու Գագիկին:\n\nՎեստ Սարգիսը վեր կացավ և սկսեց շրջել սենյակում: \nԱյդ ժամանակ սենյակի դռան վարագույրը ետ քաշվեց և մի գլուխ երևաց, որը հետաքրքրությամբ Վեստ Սարգսին էր նայում, սակայն վերջինս յուր մտքերի հետ ընկած չէր նկատում նրան:\n\nԻշխա՛ն, — ասաց այդ մարդը և ներս մտավ:\n\nՎեստ Սարգիսը կանգ առավ ու նայեց նրան: \nՄի րոպեում նրա կնճիռները բարձրացան և նա իրեն հանգիստ դեմք տվեց:\n\n— Եղո՛, բարի ես եկել, նստիր տեսնենք` ի՞նչ նոր լուր ես, բերել:\n\nԼրտեսը և իշխանը նստեցին:\n\n— Վահրամ իշխանը մեծ պատրաստության մեջ է, տե՛ր. կարծես հոտ է քաշել, որ դու ձգտում ես գահը ժառանգել:\n\n— Ի՞նչպես:\n\n— Վահրամ իշխանը, մի քանի իշխանների և Պետրոս կաթողիկոսի հետ խորհրդակցելով, ուզում է Գագիկին Անի բերել և թագավոր օծել:\n\n— Այդ անմիտ տղայի՞ն…\n— Նրանք այդ անում են, որ գահը թափուր չհամարվի և ոչ ոք աչք չունենա այդ գահի վրա:\n\n— Իսկ ո՞ւր է այժմ Գագիկը:\n\n— Հայտնի չէ: \nՄեր սպանության անհաջող փորձից հետո նրան ս. Անապատի վանքից հեռացրել են, բայց թե ո՞ւր հայտնի չէ: \nՆրանք այժմ խիստ զգույշ են և ամեն\nմիջոց ձեռք են առել գաղտնի պահելու Գագիկ Բագրատունուն:\n\n— Հը՛մ... \nԱյդ երեխային թագավոր են ուզում օծել... \nԲայց Վահրամը այդ չի կարող անել: \nԵս կխանգարեմ նրան, մինչև հունական զորքերը վրա կհասնեն: \nՉէ՞ որ Վահրամը անպատվեց հունաց պատգամավորին: \nՄի՞թե կայսրը հանգիստ կթողնի Անին և չի պատժի Վահրամին:\n\n— Այո, իշխա՛ն, եթե հունաց զորքերը շուտ հասնեն, Վահրամն իր նպատակին չի հասնի: \nՆա, որպես գահի պաշտպան, նախ պիտի հույների դեմ կռիվ մղի, նրանց հեռացնի, ապա նոր մտածի Գագիկին թագավոր օծելու մասին:\n\n— Բայց ո՞վքեր են Վահրամին համամիտները:\n\n— Շատ իշխաններ, որոնց թիվը մոտ երեսունի է հասնում:\n\n— Հա՛, հասկանում եմ, բոլորն էլ յուր ազգականներն են:\n\n— Չէ՛, իշխա՛ն կան և ո՛չ ազգականներ, մինչև անգամ հեռու Տավրոսի լեռներից էլ համամիտներ կան Վահրամին:\n\n— Ո՞վքեր:\n\n— Պաղին գավառի իշխանը` Հաբելը յուր որդիների հետք:\n\n— Այդ ավազակնե՞րը:\n\n— Այո՛, որոնք պատրաստ են իրենց կյանքը դնելու գահը պաշտպանելու համար:\n\n— Լավ, դրանց դատաստանը հույներին կտամ: \nՆրանք գիտեն, թե ինչպես պետք է պատժել ավազակներին, շուտով նրանց ամրոցները մոխրակույտեր կդառնան:\n\n— Այդպես էլ պետք է, մենք մեր ձեռքով ոչինչ չպիտի անենք, պետք է զգույշ լինենք, որպեսզի չիմանան, որ քո մատը խառն է այդ գործում: \nՎահրամ իշխանը շրջապատել է իրեն լրտեսներով:\n\n— Ո՞վքեր են այդ լրտեսները, — արհամարհանքով հարցրեց Վեստ Սարգիսը:\n\n— Շատերը, մինչև անգամ օրիորդներ...\n— Ի՞նչ օրիորդներ:\n\n— Հիշո՞ւմ ես, իշխա՛ն, որ մենք ձիերով գնում էինք Գագիկին մյուս աշխարհ ուղարկելու և ճանապարհին, Անիի դռներից մի փոքր հեռու, կանգ առանք դարբնոցի առաջ: \nՀիշո՞ւմ ես, երբ քո ձին պայտեց ծերունի դարբինը, քեզանից փող չէր ուզում վերցնել և բացի դրանից, մի քանի քայլ չարած քո ձիու պայտը վայր ընկավ: \nԱհա այդ խուղը իսկապես մի լրտեսարան է, որը հսկում է, թե ո՞վ է գնում-գալիս Անի և իսկույն տեղեկացնում Վահրամ իշխանին: \nԱյդ ծերունի դարբինը մի աղջիկ ունի, որը գաղտնի հարաբերության մեջ է Վահրամի դստեր` Գոհարիկի հետ:\n\n— Հասա՞ծ աղջիկ է:\n\n— Հասած և սիրուն:\n\n— Հը՛մ, դա պետք կգա հույն իշխանին նվիրելու համար: \nՊետք է կրակ տալ դրա խուղը և օրիորդին մեր բանտերից մեկը փոխադրել` մինչև որ կերևան հույն իշխանները:\n\n— Բայց պետք է շտապել, տե՛ր:\n\n— Այո, պետք է շտապել և այդ գործը դու պիտի կատարես: \nՎերցրու հինգ ձիավոր և զգույշ մոտեցիր խուղին. նախ օրիորդին կապեցեք և ապա կրակ տվեք խուղը:\n\n— Իսկ հո՞րը:\n\n— Հորը դանակի մի հարվածով սատկեցրեք: \nԹող նա իմանա, որ Վահրամն այնքան անզոր է, որ իրեն չի կարողանում օգնել:\n\nԵղոն վեր կացավ:\n\n— Բայց, Եղո՛, զգույշ կաց, գործը շինելու տեղ, չքանդես: \nԳագիկին չկարողացար սպանել, գոնե տեղը իմացիր: \nԴե՛հ, գնա, հույս ունեմ, որ առանց աղմուկի շուտով օրիորդին կտեղափոխես մեր ներքին նկուղներից մեկը:\n\n— Վստահ եղիր, տե՛ր, — ասաց Եղոն և շուտով անհետացավ այնպես, ինչպես հայտնվել էր:\n\nԺԳ\nՀԱՓՇՏԱԿՈՒԹՅՈՒՆ\nԱնիի և յուր շրջակայքի վրա խորին խավար էր տիրում: \nԱմեն տեղ հանգցրած էին ճրագները, ամեն տեղ դադարել էր շարժումը: \nՔաղցր նիրհը պատել էր ամենքին և նրանց տարել երազական այն աշխարհը, ուր տիրապետում են և՛ սարսափներ, և՛ անուշ երջանկություն... \nՔնած չէր միայն Լուսիկը, որը ճրագի աղոտ լուսավորութլան տակ նստած, ձեռքը դրել էր ծնոտին և յուր սև-սև մեծ աչքերով նայում էր դուրս, դեպի խավարը, ուր տիրում էր խաղաղություն: \nԲայց խաղաղ չէր նրա հոգին: \nՄատաղ սիրտը կարծեք մոտալուտ փոթորիկներ էր գուշակում և խռովում նրա հոգին: \nՀայրը` դարբին Ղևոնդը վաղուց քնած էր, այնինչ ինքը քնել չէր կարողանում: \nԵրազի նման աչքի առջևից անցնում էին յուր մանկության ուրախ պատկերները, երբ նա անհոգ թռչունի նման վազվզում էր կանաչապատ դաշտերով, ծաղիկներից փնջեր կազմելով տալիս էր մորը և կամ պսակներով զարդարում իրենց սիրելի կովի գլուխը... \nԱնցան այդ երջանիկ օրերը, երազի նման չքացան, և ինքը հասունանալով ճաշակեց կյանքի համը: \nԱ՛խ, այդ համը շատ դառն էր և վշտալից, խոր կսկիծներ են պատճառում յուր մատաղ կյանքին և ընկղմում իրեն մտածմունքի ծովը... \nԲայց ինչու՞, ի՞նչ պատճառով, երբ նա փոքր էր, չգիտեր վշտանալ, ցավել ու տրտմել... \nՄի՞թե վարդը բացվում է միայն տրտմելու և ցավելու համար, մի՞թե կուսական սիրտը, հասունանալով, միայն պիտի տրտմի և ցավի, և խորին վիշտը կեղեքի նրան...\n— Ո՛հ, ինչո՞ւ չեմ կարողանում քնել, ուզում եմ քնել, բայց քունը փախչում է աչքերիցս, ուզում եմ մոռանալ աշխարհը, և՛ վիշտ, և՛ տրտմություն, սակայն դրանք նոր ուժով են վրդովում սիրտս... — Ասում էր Լուսիկը, և նրա սիրուն աչքերը հեղում էին արտասուքի առատ կաթիլներ:\n\nԼուսիկը լալիս էր, ո՞վ գիտե ինչու: \nՅուր գիժ Ստեփանիկի՞ն էր կարոտել, թե մորն էր հիշում — հայտնի չէր, միայն խիստ տրտում, խիստ հուզված էր երևում, զգում էր, որ յուր սիրտը այս գիշեր խիստ արագ էր բաբախում:\n\n— Ո՛հ, աստվա՛ծ իմ, ի՞նչ պիտի պատահի ինձ, — ասաց ինքն իրեն Լուսիկը և բռնեց սիրտը, որ կարծես փախչելիս լիներ յուր նեղ կապանքներից:\n\nԱնգիտակցաբար նա յուր ուշադրությունը մի կետի վրա դարձրեց և սարսռեցավ: \nԿարծես սիրտը կանգ առավ: \nՆա իրենց խուղից մի քանի քայլ հեռու ստվերներ նկատեց, որոնք լուռ խորհրդակցում էին իրար հետ: \nԼուսիկը պարզ լսեց, թե ինչպես նրանցից մեկը ասում էր մյուսին:\n\n— Զգո՛ւյշ կացեք, օրիորդին վնաս չհասցնեք, նա պետք է ողջ հասնի մեր իշխանին:\n\nԼուսիկը տեղն ու տեղը սառած մնաց: \nՄի վայրկյան երկյուղը պաշարեց նրան և քիչ մնաց խելքը կորցներ, ապա մի ոստյուն գործեց դեպի հոր անկողինը և հրելով նրան կանչեց.\n— Հայրի՛կ, հայրի՛կ, վե՛ր կաց, վտանգը մոտ է մեզ... \nՔնաթաթախ վեր թռավ դարբին Ղևոնդը և դեռ շփոթված կանգնած էր սենյակի մեջ, երբ դուռը ահագին ճարճատյունով ջարդուփշուր եղավ և մի քանի մարդ ներս մտան: \nՃրագը հանգավ, և մթության մեջ սկսվեց կռիվը:\n\nԲայց անզեն, քնաթաթախ դարբինը ոչնչով չկարողացավ դիմադրել չորս թե հինգ մարդու, որոնք սրի մի քանի հարվածով վայր գլորեցին նրան: \nԴարբինն ընկավ արյունի մեջ շաղախվելով և սկսեց փորսող տալով անգիտակցաբար դուրս սողալ, այնինչ ավազակները հարձակվել էին Լուսիկի վրա և ուզում էին կապկապել նրան, որն ամբողջ ուժով դեռ կռվում էր ավազակների հետ: \nՆա կծում էր ատամներով, չանկռոտում նրանց երեսները և աքացի տալիս: \nԲայց ուժը իրանն արավ: \nՉարագործները Լուսիկի բերանը թաշկինակ դրին, որ ձայն չհանի, ապա, պինդ պարաններով կապկպելով նրա ձեռքն ու ոտքը, դուրս տարան նրան սենյակից:\n\nԼուսիկն արդեն ուշաթափվել էր: \nՆրա վերջին խոսքը Ստեփանիկի անունն էր, որ ակամայից դուրս թռավ նրա սրտի խորքերից, իսկ թե այնուհետև ի՞նչ պատահեց` ոչինչ չիմացավ: \nՆա չտեսավ մինչև անգամ, թե ինչպես չարագործները իրեն խրճիթից հեռացնելով, դրին կանաչ խոտի վրա, իսկ մի քանիսը ետ դառնալով կրակ տվին յուր տունն ու օջախը, ուր անցրել էր յուր մանկության քաղցր օրերը: \nԱպա, երբ բոլորակ դաշտի վրա իրենց տունը կրակե փունջ կազմելով լուսավորեց շրջակայքը, այդ ժամանակ միայն Լուսիկին դրին ձիու վրա և ուր որ շտապով հեռացան:\n\nԻսկ երբ բացեց յուր աչքերը, նա տեսավ, որ ինքը գտնվում է մի կամարակապ սենյակում, ուր չեն թափանցում մինչև անգամ արևի ճառագայթները:\n\nԺԴ\nՀՈԻՆԱՑ ԲԱՆԱԿՈՒՄ\nԵվ հանկարծ Հայաստանի արևմտյան կողմից երևացին հունական լեգիոնները և ճանապարհին պատահած գյուղերն ու շենքերն սկսեցին մոխրի ու ավերակների կույտեր դարձնել…\nԱնի քաղաքը ցնցվեց: \nՆա զգում էր, որ այդ լեգիոնները իր վրա են գալիս, որ մի հարվածով երկրի երեսից ջնջեն իրեն և այդպիսով պատժեն այն հանդուգն հայերին, որոնք համարձակվում են մեծազոր կայսեր դեսպանին անպատվությամբ ետ դարձնել: \nԵվ գոռոզ հույները անողորմաբար կոտորում էին հայերին, ոչնչացնում պատահած շենն ու գյուղը և առաջանում դեպի Հայաստանի սիրտը, դեպի գոռոզ Անին, որն արհամարհում էր նրանց:\n\n\n\n\n\n\nՀույները վստահ էին իրենց հաղթության վրա, որովհետև գիտեին, որ Հայաստանը տեր չունի, գլուխ չունի, որի թևերի տակ ժողովվելով կարողանար դիմադրել իրենց: \nՈ՞վ կհանդգներ իրենց առաջ դուրս գալ, քանի որ գահը թափուր է, իսկ տերության խնամակալ Վեստ Սարգիսը` իրենց ձեռքին կույր գործիք:\n\nԵվ երբ դավաճանը լսեց հունաց լեգիոնների Հայաստանի սահմանները մուտք գործելը, նրա սիրտը թունդ առավ և փառասիրության կրակը բորբոքվեց հոգում: \nՆա զգում էր, որ յուր իղձերը կատարվում են, որ յուր ծրագրերը հետզհետե իրականանում են և մոտ է այն ժամը, երբ արքայական թագը կդնի յուր գլխին և կբազմի Բագրատունյաց գահին:\n\nԱյն ժամանակ վա՛յ յուր հակառակորդներին...\nԵվ Վեստ Սարգիսը, տնեցիների աչքին թոզ փչելով, հայտնեց նրանց, թե Անիից գնում է յուր կալվածքները և իբր անտեղյակ է հույների Հայաստան մտնելուն, հեծավ յուր նժույգը և սլացավ Անիից դուրս:\n\nԵվ երբ դուրս թռավ Անիի դռներից, նրա դեմքի գծագրությունը փոխվեց, ուրախության ու ցնծության ալիքներ անցան նրա երեսի վրայով և ուժգին մտրակելով ձիուն, երեսը շուռ տվեց դեպի Հայաստանի արևմտյան սահմանները, ուր արդեն ծխում էին հայ գյուղերը:\n\nՆրա ոտքերի տակ կարծես հող չլիներ, կարծես օդի մեջ էր նա սլանում, նրա սիրտը ճաքում էր անհամբերությունից, աշխատում էր որքան կարելի է շուտ հասնել հունաց բանակը:\n\n— Թռիր, իմ ձի՜, իմ անուշիկ նժո՜ւյգ, այժմ դու ինձ Անիից դուրս ես բերում որպես մի սոսկ իշխանի, շուտով ներս կբերես իբրև թագավորի, իբրև բովանդակ Հայաստանի միահեծան տիրոջը, — ասում էր Վեստ Սարգիսը և ավելի շտապեցնում ձիուն:\n\nԱնցավ մի քանի օր: \nՑերեկը գիշեր էր դառնում, իսկ գիշերը` ցերեկ, սակայն Վեստ Սարգսի համար հանգստություն չկար: \nՆա դեռ սլանում էր առաջ, երբ մի երեկո, հեռու հորիզոնի վրա կրակե բոցեր նկատեց, որոնք երբեմն բոցավառվում էին, երբեմն` հանգչում:\n\nՎեստ Սարգսի դեմքը պատեց անիմանալի մտահոգություն և նա քաշեց ձիու սանձը, առանց աչքը հեռացնելու այդ բոցերից: \nՆա կարծես զգաց, որ այդ բոցերի մեջ կատարում են մարդկային բարբարոսություններից ամենասոսկալի պատկերներ, նա կարծես իմացավ, որ այնտեղ այրում են հայկական գյուղեր ու կրակին մատնելով հայոց կովերն ու ոչխարները, անդ ու անդաստանը, անխնա կոտորում են յուր իսկ հայրենակիցներին ու ազգականներին...\nՎեստ Սարգիսը տխրեց: \nՆրա սրտի մեջ անցավ մի տեսակ անբացատրելի հույզ, որն առժամանակ հեղաշրջեց նրա մտքերը, նրա հոգու բոլոր տրամադրությունները:\n\n— Այդ ի՞նչ կրակներ են, — դարձավ նա իրենից միշտ անբաժան Եղոյին, որը նույնպես հետաքրքրությամբ նայում էր կրակներին:\n\n— Տե՜ր, այնտեղ հունաց բանակն է տեղավորված, — պատասխանեց Եղոն` շեղվելով ուղիղ պատասխանից:\n\nՎեստ Սարգիսն ավելի մռայլվեց: \nՆա ուզում էր լսել, որ այդ կրակներն ուրիշ բան են գուշակում և ոչ թե հրդեհ, ավերածություն, այնինչ Եղոն այդ մասին ոչինչ չասաց, թեև գիտեր նրանց նշանակությունը: \n«Մի՞թե Եղոն էլ է սարսափում այդ բոցերին նայելիս», մտածեց Վեստ Սարգիսը և կրկին դիմեց նրան.\n— Եղո՜, ես քեզ հարցնում եմ` այդ ի՞նչ կրակներ են, որ լուսավորում են խավար շրջակայքը:\n\n— Հունաց բանակի խարույկներն են, տե՜ր, որի վրա նրանք տաքացնում են իրենց սառած մարմինները, — պատասխանեց Եղոն` մի տեսակ զարհուրելի ժպիտ արձակելով:\n\nՎեստ Սարգիսը նայեց նրան և սարսռեց: \nՅուր զինակցի դեմքը զարհուրելի էր:\n\nՆրանք լուռ կրկին առաջ անցան: \nԲոցերը հետզհետե պարզվում էին և նրանց մեջ նկատվում շարժումներ:\n\n— Իշխա՜ն, մի փոքր էլ որ առաջ գնանք, կերևա հունաց բանակը: \nՉե՞ս տեսնում, ահա, բլրի ստորոտում արդեն երևում են հունաց տաղավարները: \n— Ասաց Եղոն և մատով ցույց տվեց մոտակա բլրի ստորոտը:\n\nՎեստ Սարգիսը ոչինչ չպատասխանեց, և նրանք կրկին առաջ էին գնում, երբ հենց իրենց ոտքերի տակ ստվերների նման բաներ նկատեցին, որոնք, ճանապարհից աջ ու ձախ շեղվելով, շտապով թաքնվում էին թփերի ու մացառների մեջ:\n\nՆրանցից մի քանիսը մինչև անգամ խելագարների նման առաջ վազելով, չնկատեցին ձիավորներին և ուղղակի ձիերի ոտքերի տակ ընկնելով` կանգնեցրին Վեստ Սարգսի ձիուն:\n\n— Ո՞վ ես,— կանչեց իշխանը յուր ձիու ոտքերի տակ թավալվող հառաչող կնոջը, որն ամուր գրկել էր յուր ծծկեր երեխային: \nՀուսահատված կինը, երբ նկատեց իշխանական զգեստը և լսեց հայ լեզուն, ուրախությունից փաթաթվեց ձիու ոտքերին և հառաչելով կանչեց.\n— Տե՜ր, ազատեցեք մեզ, խղճացեք, մեզ կոտորում են…\n— Ո՞վ է կոտորում, — հարցրեց խեղդված ձայնով Վեստ Սարգիսը:\n\n— Հույները, տե՜ր, նրանք կրակ տվին մեր գյուղը և անխնա կոտորում են մեզ:\n\n— Իշխա՜ն, թողեք դրանց և մենք շտապենք առաջ, չե՞ս տեսնում, ահա մի խումբ հունաց զորքերից դեպի մեզ է գալիս, — ասաց Եղոն և ցույց տվեց իրենց մոտեցող զինվորների փոքրիկ խումբը:\n\nՎեստ Սարգիսը ցնցվեց, թափ տվեց ձիու սանձը և յուր ձիու ոտքերի տակ կոխկրտելով հառաչող կնոջը` սլացավ առաջ: \nՆա լսեց, թե ինչպես կինը սուր, սիրտ կտրատող ձայնով ծղրտաց ու մորմոքվող ձայնով կանչեց.\n— Անիծյալ լինես դու, սպանեցիր իմ ծծկեր մանկանը…\n«Անիծյալ լինես», մռմռում էր ինքն իրեն Վեստ Սարգիսը և սլանում առաջ, մինչդեռ այդ խոսքերը անջնջելի կերպով դրոշմվում էր նրա հոգու մեջ:\n\nՎեստ Սարգիսը և Եղոն մի փոքր էլ առաջ գնացին, երբ հույների զինված խումբը կանգնեցրեց նրանց:\n\n— Ո՞վ եք դուք և ո՞ւր եք գնում, — հարցրեց խմբապետը` սուրը մերկացնելով և կտրելով իշխանի առաջը:\n\n— Զենքդ ցա՜ծ դիր, մենք թշնամիներ չենք, այլ բարեկամներ, — ասաց խրոխտ ձայնով Վեստ Սարգիսը, արյունը բորբոքվեց նրա երակներում: \nՆա զգում էր, որ բախտը յուր հետ կատակներ է անում և հասարակ զինվորն անգամ յուր դեմ զենք է բարձրացնում:\n\n— Ուրեմն ձեզ կտանենք մեր բանակը, և այնուհետև ինքը հրամանատարը գիտե, թե ինչպես կվարվի ձեզ հետ, — պատասխանեց խմբապետը:\n\n— Ո՞րտեղ է ձեր հրամանատարի վրանը, ցույց տվեք ինձ, — ասաց իշխանը:\n\n— Այս րոպեիս մենք ձեզ կտանենք, — ասաց խմբապետը և, յուր խմբով շրջապատելով իշխանին և յուր զինակցին որպես գերիների, մտավ հունաց բանակը:\n\nՎեստ Սարգիսը, երբ աջ ու ձախ նայեց, տեսավ, որ ամբողջ հունաց բանակը խինդ ու ուրախության մեջ է: \nՀունաց բանակում սկսվել էր կերուխումը, հայ շինականների արյուն քրտինքի ավարով…\nԺԵ\nԼԵՌՆԵՐԻ ԱՎԱԶԱԿԸ ԳԱԼԻՍ է\nԵրկու ձիավոր Կարին քաղաքից նոր դուրս եկան և ձիերի գլուխները դարձնելով դեպի Շիրակ, դանդաղությամբ առաջ էին գնում: \nՏխուր և մռայլ էին նրանք: \nՈ՜չ մի ժպիտ, ո՜չ մի ուրախության նշան չէր երևում նրանց դեմքերին և բնության շքեղությունն անգամ չէր ազդում նրանց վրա, այնինչ Հայաստանի սիրուն բնությունը ժպտում էր ու հրճվում:\n\nԼեռներն ու դաշտերը ծածկված էին գույնզգույն ծաղիկներով, և կանաչ թավշապատ բուսականությունը շլացնում էր մարդու աչքը:\n\nՁորերի միջով և ժայռերի վրայով թռչում էին սառնորակ աղբյուրների ջրերը, գահավիժում էին ցած ու բյուրավոր կաթիլներ գոյացնում և ադամանդների նման պսպղալով արևի ճառագայթների տակ, ուրախ կարկաչով վազում էին առաջ: \nԲլբուլը ձայնակցում էր նրանց խոխոջին, իսկ արտույտը, սլանալով վեր, այնտեղից մրցում էր նրանց հետ, հնչեցնելով յուր զիլ ու մետաղյա մեղեդին…\nԲայց այդ բոլորը ճանապարհորդների սրտին ոչ մի հետք չէր թողնում, ոչ մի տպավորություն չէր գործում: \nՔար էին կտրվել կարծես նրանց սրտերը և մռայլության հաստ քողով պատել նրանց հոգիները:\n\nՆրանք երկուսն էլ զինված ու զրահավորված էին, հաղթանդամ էին ու լայնաթիկունք:\n\nԵրկար ժամանակ լուռ առաջ էին գնում, երբ նրանցից մեկը ընդհատեց լռությունը.\n— Ստեփանի՜կ, տեսնո՞ւմ ես արդյոք, թե ինչեր է կատարվում մեր շուրջը:\n\n— Այո՜, իշխան, տեսնում եմ: \nԶգում եմ, որ Հայաստանը նորից ավերմունքների ասպարեզ է դառնում, — պատասխանեց Ստեփանիկը Հաբելի որդի Հարպիկին:\n\n— Բայց ի՞նչ են ուզում հույները մեզանից, ինչու՞ նրանք մեզ հանգիստ չեն թողնում:\n\n— Հը՛մ, ի՞նչ են ուզում... \nՀայաստանի գահը ոչնչացնել:\n\n— Հետո՞, դրանով ի՞նչ կօգտվեն: \nՉէ՞ որ Հայաստանը Հունաստանի համար մի պատնեշ է կազմում և բարբարոսների ամեն մի հարված առաջ հայերն են իրենց ուսերի վրա կրում, այնինչ, եթե Հայաստանը չլինի, այդ հարվածները իրենք պետք է կրեն:\n\n— Այդքան հեռուն հույները չեն մտածում, իշխա՜ն, նրանք փառասեր մարդիկ են և ցանկանում են միայն, որ իրենց տերության սահմանները ձգվի մինչև աշխարհի\nվերջը:\n\n— Շատ բան կարող են ցանկանալ, Ստեփանի՜կ, բայց տվողն ո՞վ է: \nՀայաստանը մեռած չէ, որ հույները նրան հեշտ գրավեն: \nԵթե ծանոթ չեն լեռների ավազակին, կծանոթանան և համը կտեսնեն:\n\n— Բայց մինչև ծանոթանալը նրանք ավերում են Հայաստանը և հետզհետե նրա սրտին մոտենում:\n\n— Թո՜ղ մոտենան... բայց ահա ինչ-որ խումբ է երևում: \nՍտեփանի՜կ, ես կարծում եմ, որ դրանք բարեկամներ չեն, այլ թշնամիներ, և վա՛յ նոցա, եթե հիրավի հունական գնդերից լինեն, — ասաց Հարպիկը և վահանը առաջ քաշելով կռվի պատրաստվեց:\n\nՍտեփանիկն այն կողմ նայեց և հիրավի նկատեց մոտ քսան-քսանհինգ զինված մարդ, որոնք ուղղակի դեպի իրենց են գալիս:\n\n— Լավ ես անում, Հարպի՜կ իշխան, դրանք հունական լեգիոններից են երևում, պետք է կոտորել դրանց, բայց...\n— Ի՞նչ բայց, մի՞թե վախենում ես նրանց շատությունից:\n\n— Չէ՜, Հարպիկ իշխան, Ստեփանիկը վախկոտներից չէ, բայց պետք է իմանալ, որ նրանց ետևից մեծ գունդ կլինի և մեր ուժերից վեր կլինի նրանց դիմադրել:\n\n— Լեռների ավազակը հետոյի միասին չի մտածում, պատսպարվի՜ր, նրանք մոտենում են, — ասաց Հարպիկը և սուրը պատյանից հանելով մղվեց հունաց խմբի մեջ:\n\nՆրան հետևեց և Ստեփանիկը:\n\nՀունաց խումբը մի վայրկյան սառածի նման կանգ առավ: \nՆա երազ էր համարում և չէր կարողանում բացատրել, թե ինչպես կպատահի, որ երկու մարդ հանդգնեն մի խմբի վրա հարձակվելու. սակայն, երբ նկատեց, որ դա երազ չէ, այլ իրականություն, երբ նկատեց, որ իրենցից մի քանիսը դիաթավալ ընկան, այն ժամանակ նրանք սրերը հանած շրջապատեցին մեր քաջերին:\n\n— Անիծյալնե՜ր, ու՞մ դեմ եք սուրը բարձրացնում, մի՞թե չեք ճանաչում լեռների ավազակին, — ասաց Հարպիկը և յուր սուրը վրա բերելով ճղեց երկուսի գլուխը և ապա հարձակվեց մյուսների վրա: \nՆույն հունձն էր անում նաև Ստեփանիկը, և հույները մեկը մյուսի ետևից արյունաթաթախ վայր էին գլորվում ձիերից, երբ նրանցից մեկը ձիու երեսը շուռ տվեց և փախավ: \nՆրան հետևեցին և մյուս ողջ մնացածները:\n\nՀարպիկը քա՛հ-քա՛հ ծիծաղեց և ետևներից կնչեց.\n— Վախկո՜տ շներ, ու՞ր եք փախչում, մի՞թե այդքանդ երկու մարդու ուժ էլ չունեք:\n\n— Հը՛մ, իշխա՜ն, լավ որս էր, մեր համն առան, ամեն մեկիս բաժինը վեց-վեց ընկավ: \nԱփսո՛ս, շատ ափսոս, որ մնացածները փախան, — ասաց Ստեփանիկը և արյունոտ սուրը սրբելով ընկած հույնի շորերի վրա, պատյանը դրեց և նրանք կրկին լուռ սկսեցին առաջ գնալ, թողնելով դիակները գիշակեր ագռավներին կերակուր:\n\nՄութն ընկավ և նրանք ճանապարհին մի իջևան հասան, ուր ձիերից ցած իջնելով, ընթրիքի նստան: \nԱյսօր բավականին գործ էին շինել և բավականին երկար ճանապարհ կտրել, Հարպիկն ու Ատեփանիկը մեծ կարիք ունեին հանգստության:\n\n— Բեր, Ատեփանի՜կ, տեսնենք ի՞նչ ունես, հարկավոր է շուտ ստամոքսներիս բավականություն տալ, հանգստանալ, — ասաց Հարպիկը:\n\n— Իշխա՜ն, այս իջևանատանը ոչինչ չգտա ուտելու, միայն մի գառ են խորովում և շուտով կբերեն: \nԱնիծված հույները ամեն բան սպառել են:\n\n— Է՛, հոգ չէ, քչով բավականանանք, գինի ու գառ կա, այսօր դա էլ բավական է, — ասաց Հարպիկը և քիչ հետո ամբողջ գառը առաջները դնելով սկսեցին անուշ-անուշ ուտել և գավաթներով գինին խմել: \nԿարճ ժամանակ անցավ և նրանց առաջ դրված գինին և գառը անհետացավ: \nԵրբ վերջացրին իրենց ընթրիքը, Հարպիկ իշխանը թիկն տվեց, և սկսեցին երկու բարեկամ զրույց անել: \nԻջևանատունը հետզհետե լցվում էր հյուրերով, որոնց խոսակցությունը հույների մասին էր, որոնք վերջին օրերը հեղեղել էին այդ կողմերը:\n\n— Հույները սաստիկ կատաղած են հայերի վրա, — ասում էր մի հաստափոր մարդ, որ հենց նոր էր ներս մտել իջևանատուն և սփրտնած դեմքով պատմում էր իրեն խոսակից մի ուրիշ հայի:\n\n— Ինչու՞, ի՞նչ է պատահել, — հարցրեց մյուսը:\n\n— Նրանց առաջապահները, թվով քսան, քսանհինգ հոգի, որոնք այսօր հենց այստեղից վերադառնալիս են եղել դեպի գլխավոր բանակը, ճանապարհին պատահում են երկու մարդու, որոնք հարձակվելով դրանց վրա, կոտորում են տասներկու մարդու, իսկ մյուսներին փախուստի են մատնում, և ահա այդ պատճառով նրանք սպառնում են բոլոր հայերին սրի անց կացնել:\n\n— Մի՞թե ճիշտ է, որ երկու մարդ կարող են այդքան մարդ կոտորել:\n\n— Ես ինքս տեսա սպանվածների դիակները, բարեկա՜մ, չհավատալ անկարելի է, — ասաց հաստափոր մարդը:\n\n— Եվ ո՞վքեր են եղել այդ քաջ մարդիկ, — հարցրեց մյուսը:\n\n— Անունները հայտնի չեն, բայց ասում են, որ լեռների ավազակներ են եղել:\n\n— Հա՜, հասկանում եմ, Հաբել իշխանի որդիք կլինեն, ես լսել եմ նրանց մասին, — մեջ ընկավ իջևանատերը:\n\n— Բայց գիտեք, բարեկա՜մ, հունաց բանակը հենց այս գիշեր կարող է այստեղ երևալ, և վա՜յ քեզ, եթե պատրաստություն չես ունենա նրանց հյուրասիրելու:\n\n— Տերը մի՜ արասցե, որ նրանք կրկին այս կողմերը երևան, ես ի՞նչ ունեմ, որ ինչ պատիվ տամ, — ասաց իջևանատերը և վախվխելով ետ քաշվեց:\n\nՀարպիկն ու Ստեփանիկը լուռ լսում էին հյուրերի խոսակցությունը և քմծիծաղ տալիս: \nԵրևում էր, որ հյուրերից ոչ ոք չէր ճանաչում իրենց և ոչ ոք էլ չէր հետաքրքրվում իրենցով: \nԵրբ այդ խոսակցությունները վերջացան, Հարպիկն ու Ստեփանիկը մեկնվեցին թախտին և իրենց թիկնոցը վրաները ձգելով` անուշ քուն մտան:\n\nԿարճ Ժամանակ էին քնել, երբ իջևանատանը խիստ մեծ իրարանցում ընկավ: \nԳոռում-գոչյունը, հայհոյանքը և ձիերի դոփյունները խառնվեցին իրար:\n\nԵրբ Հարպիկն ու Ստեփանիկը աղմուկից իրենց գլուխները վեր բարձրացրին, դահլիճը, ուր իրենք անուշ քուն էին մտել, հույներով լիքը գտան: \nՆրանցից մեկը բռնել էր իջևանատիրոջ օձիքից և շարունակ թափահարելով` գոռում էր.\n— Անիծվա՜ծ հայ, այս րոպեիս մեզ համար ընթրիք պատրաստիր, թե չէ գլուխդ կթռչի:\n\nԻջևանատերը երկյուղից գլուխը կորցրել էր և դողդոջուն ձայնով կանչում էր.\n— Ողորմացե՜ք, տյա՛րք ես ամեն ինչ կպատրաստեմ:\n\n— Դե, գնա իսկույն պատրաստիր, — ասաց հույն իշխանը և նրա վզին հրելով` թողեց նրան:\n\nԻջևանատերը մի րոպեում անհետացավ, այնինչ հույները գավերով գինին առաջները քաշելով, սկսեցին ագահությամբ խմել և հայհոյական երգեր երգեր: \nՆրանք մինչև անգամ չնկատեցին Հարպիկին և Ստեփանիկին, որոնք թիկն տված դեռ լսում էին և սպասում, թե ինչ պիտի լինի վերջը:\n\nՆրանք տեղից շարժվելու մտադրություն անգամ չունեին, թեև հասկանում էին, որ եթե ճանաչեն, որ լեռների ավազակներն իրենք են, այն ժամանակ նրանց փրկություն չկար:\n\nԶոյա՛, քաշիր գինին գլուխդ և խմիր, քեֆ անելու տեղեր են, այստեղ որքան կարելի է պետք է քեֆ անել, թե՜ գինին է ձրի և թե՜ սիրուն օրիորդները: \nՉէ՞ որ մեր հրամանատարը իրավունք է տվել սրտներս ուզածները գործադրել հայերի վրա,-ասում էր մի հույն իշխան մյուսին:\n\n— Հա, դրա մասին խոսք չունեմ, մենք ավելի լավ ավար կունենանք, երբ Անի քաղաքը հասնենք, բայց թե մինչև այնտեղ հասնելը, ես վառվում եմ վրեժխնդրության կրակով: \nԱյսօրվա անպատվությունը, որ հասցրին ինձ երկու ավազակները, մոռանալ չեմ կարող: \nԹե նրանք մի անգամ էլ ճանկս ընկնեն, էլ նրանց ազատում չկա, — պատասխանեց մյուսը և գինու ամբողջ գավաթը գլուխը քաշեց:\n\nՀարպիկը և Ստեփանիկը իրար երես նայեցին: \nՆրանց աչքերը վառվեցին կատաղությամբ և հանկարծ ոտքի կանգնելով, սրերը մերկացրին:\n\n— Ո՞վ էր, որ լեռների ավազակին ուզում էր կրկին պատահել, ես այստեղ եմ, անօրե՜ն հույնի գլուխ:\n\nՀույները երկյուղից կարկամեցին. նրանցի մի քանիսը միայն սրերը մերկացրին, սակայն, գլուխները գինուց այնքան տաքացել էին, որ պղտոր աչքերով չէին էլ նկատում, թե ինչպես Հարպիկի և Ստեփանիկի սրերը իրենց հունձն էին անում և դանդաղությամբ դեպի դուռը գնում:\n\nՀույներն ուշքի եկան այն ժամանակ, երբ նկատեցին, որ իջևանատանը էլ չկան լեռների ավազակները, այլ նրանք այդտեղ էլ մի քանիսին կոտորելով` անհետացել էին…\nԺԶ\nՎԻՐԱՎՈՐՎԱԾԸ\nԴարբին Ղևոնդը մի քանի տեղից վիրավորված, փորսող տալով սողում էր առաջ, դեպի ու՞ր` ինքն էլ չէր հասկանում: \nՆա չգիտեր, թե իրեն հետ ի՞նչ է պատահել, կամ ի՞նչ է կատարվում, զգում էր միայն, որ աչքերը հետզհետե մթնում են, գիտակցությունը խավարում և ինչ-որ մի խոր կսկիծ ցնցում է մարմինը: \nՆա ձեռքը տանում էր դեպի վիրավորված տեղերը և երբ զգում էր թացություն, ինքն իրեն զարմանում էր, թե ո՞րտեղից է այդքան ջուր, և ինչու՞ յուր ձեռքերը թաց են լինում... \nԽեղճը չէր հասկանում, որ ինքը յուր սեփական արյան մեջ է լողում...\nՆա արդեն հասել էր յուր նազելի աղջկա` Լուսիկի ձեռատունկ պարտեզը, ուր, վարդի մի թփի տակ, դադար առնելով, դարբինը մի խոր հառաչանք արձակեց և ցավից կուչ եկավ: \nԱյստեղ նա զգաց, որ այլևս չի կարողանում առաջ գնալ, ու ցավը սոսկալի կերպով նեղացնում է իրեն: \nՀամարյա թե անզգա դարբինը ցավի կսկծից սկսեց հողը ճանկռոտել և վարդի ճյուղերը կոտրատել. այդ այն վարդի թուփն էր, որից Լուսիկը ամեն առավոտ անուշահոտ փունջ էր կազմում և զարդարում սենյակը, իսկ այժմ հենց նույն թփի տակ կիսամեռ ընկած էր դարբին Ղևոնդը և անօգնական-անտեր, ամենքից մոռացված մեռնում էր: \nԿտրվում էր նրա կյանքի թելը: \nՈ՞ւր է Լուսիկը, ո՞ւր է յուր սիրած, փայփայած աղջիկը, մի՞թե մոռացավ հորը...\n— Ո՛հ, մի կաթիլ ջուր, ես պապակում եմ, — կանչեց նա և ցավից կծկվելով շուռ եկավ և մեջքը դեպի գետին անելով յուր խավարած աչքերը դարձրեց դեպի անհուն երկնակամարը, ուր ջինջ եթերում այնպես սիրուն փայլփլում էին աստղերը:\n\nԵվ դարբին Ղեոնդը նայում էր երկնքին, նայում յուր պաղ, անթարթ, սարսափով լցված աչքերով և դիտում աստղերը: \nՆա ճիգ էր թափում իմանալ, թե այդ ի՞նչ ճրագներ են և ինչու՞ այդքան շատ, ո՞վ է վառել այդքան ճրագներ, ինչու՞, ինչի՞ն է պետք, չէ՞ որ յուր խրճիթի մեջ միայն մի ճրագ է վառվում, որն աղոտ կերպով լուսավորում էր շուրջը... այնինչ ճրագները և՜ շատ են, և՜ խիստ լուսավոր, որոնց լույսը խտղտեցնում է յուր աչքերը... \nԴարբին Ղեոնդը ճիգ է անում փակել աչքերը, չնայել այդքան բազմաթիվ ճրագներին, սակայն բոլորը զուր է անցնում, նա զգում է, որ յուր աչքերը չեն փակվում, այնինչ ճրագները ավելի ու ավելի պայծառ են փայլում...\nՀանկարծ դարբնի տանջված դեմքին մի ժպիտ է երևում, մի ժպիտ, որ առժամանակ մոռացնել է տալիս ամեն ինչ, և նրա հոգին ցնծում է: \nԱյդ ժամանակ նա միտն է բերում յուր Լուսիկին և բազմաթիվ ճրագներ վառելու պատճառն իմանում: \n«Հըմ, — մտածում է նա, — Լուսիկիս հարսանիքն է, այժմ ես հասկանում եմ, թե ինչու Լուսիկը այսքան ճրագներ է վառել»:\n\n— Է՛յ, Լուսիկ, սիրելի՜ աղջիկս, չե՞ս տեսնում, ձեռքերս մրոտ են, երեսս` կեղտոտ, ջուր բեր, որ մաքրվեմ, զարդարվեմ և սկսեմ իմ պարը, իմ յայլին... չէ՞ որ իմ միակ ուրախությունը դու ես, իմ աչքերի լույս, իմ ազիզ աղջիկ... բայց փեսան ինչու՞ է ուշանում, ինչու՞ չի գալիս... \nԷ՛հ, կրկին նա յուր գժությունները միտքն է բերել... բայց այս ի՞նչ է, հանգան ճրագները, սրտիս վրա էլ ծանրանում է մի ծանր բեռ, աչքերս մթնում են, աղջի՜կս: \nԼուսի՛կ, Լուսի՛կ, ո՞ւր գնացիր, ինչո՞ւ ինձ միայնակ թողիր, մի՞թե ինձ չես խղճում... խղճա՜, ո՛հ, խղճա՜, կրծքիս ծանր բեռը վերցրու և վառիր ճրագները:\n\nԽավարեց դարբնի միտքը և ամեն ինչ անհետացավ նրա աչքերից: \nՆրա աչքերը թեև բաց էին, բայց ոչինչ չէին տեսնում, նրանք կորցրել էին իրենց տեսողության կարողությունը: \nՆա մինչև անգամ չլսեց ձիերի դոփյունները, որոնք լսելի էին լինում Անիի կողմից: \nԴարբին Ղևոնդը չզգաց մինչև անգամ, թե ինչպես մի խումբ ձիավորներ կանգ առան հենց յուր գլխի մոտ և զգուշությամբ բարձրացրին նրան:\n\nԱյդ խմբի մեջ կար մի դեռահաս օրիորդ, որ շատ անգամ յուր հետ զրույց էր արել, շատ անգամ իրեն մխիթարել, Գոհարիկն էր այդ օրիորդը, Վահրամի դուստրը, որն Անիից նկատելով հրդեհի ցոլմունքները, շտապել էր օգնության հասնել: \nԱրտասվալից աչքերով Գոհարիկը ծունկ էր չոքել դարբնի առաջ և յուր ձեռքերով լվանալով նրա վերքերը, աշխատում էր դադարեցնել արյունահեղությունը: \nԴարբինը չէր տեսնում և չէր զգում: \nՕ՛, եթե նա տեսներ, թե ո՞վ է իր մոտ գտնվում, խորին ակնածությամբ ոտքի կկանգներ և կասեր.\n— Բարի ես եկել, իշխանուհի՜, տունը քոնն է, հրամայիր ինչ որ ուզում ես: \n— Սակայն, այժմ լուռ էին նրա շրթունքները, անշարժ նրա դեմքի մկանները: \nՄեռելային գունատությունը արդեն պատել էր նրա տանջալից դեմքը:\n\n— Հայրի՜կ, հայրի՜կ, ձայն տուր, քո իշխանուհին է կանչում, — ասում էր Գոհարիկը և աչքերից հոսեցնում արտասուքի առատ աղբյուրներ:\n\n— Ջո՛ւր, մի՜ կաթիլ ջուր, — կանչեց հանկարծ դարբինը և ցավից սկսեց կրկին հողը ճանկռտել:\n\nԳոհարիկը ջուր տվեց նրան և նրա մեջ հույսը կենդանացավ: \nՆա զգաց, որ պետք է փրկվի դարբինը, որի վերքերը թեև ծանր, բայց մահացու չէին: \nԴարբին Ղեոնդը միայն արյունաքամ էր եղել:\n\nՎերքերը կապելուց հետո Գոհարիկը հրամայեց զգուշությամբ տեղափոխել նրան մոտակա հովվի խրճիթը, ապա, դիմելով իրեն հետ եկող մարդկանց, հարցրեց.\n— Չգտա՞ք օրիորդին:\n\n— Ո՛չ, իշխանուհի՜, նրա հետքն էլ չկա:\n\n— Լուսիկիս գտեք, թե չէ ես կցնորվեմ, — ասաց Գոհարիկը սրտակտուր ձայնով:\n\n— Իշխանուհի՜, մենք ամեն տեղ ման եկանք, ո՜չ մի տեղ չգտանք նրան` ո՜չ մեռած, ո՜չ կենդանի:\n\n— Մոխրի և փլատակների տակ տեսեք, գուցե նա այրվում է:\n\n— Մենք ամբողջ տունը շուռ տվինք, ոչ մի տեղ չի երևում:\n\n— Ա՛խ, ուրեմն չարագործները, սպանելով հորը, հափշտակել են աղջկան, — ասաց խելակորույս Գոհարիկը և հայացքը շուռ տալով, աղեկտուր ձայնով կանչեց.\n— Լուսի՛կ, Լուսի՛կ, ու՞ր ես դու, ձայն տուր, քո քույրիկն է քեզ կանչում:\n\nԲայց Լուսիկը չկար: \nԳոհարիկի հարցին գերանները պատասխանեցին իրենց ճարճատյունով:\n\n— Մի քանի հոգի հետևեցեք չարագործներին, գուցե ետ դարձնեք Լուսիկին, — հրամայեց Գոհարիկը, հուսահատությամբ կոտրատելով յուր ձեռքերը:\n\nՁիավորները թռան զանազան կողմեր` Գոհարիկին թողնելով վիրավորվածի մոտ: \nԱյդ ժամանակ հորիզոնից յուր գլուխը հանեց մաշված և դժգույն լուսինը և թույլ լույսով լուսավորեց սգապատ տեսարանը...\nժԷ\nՍՐՏԱՃՄԼԻԿ ՊԱՏԿԵՐ\nՍտեփանիկի սիրտը թունդ առավ, երբ մոտեցավ Անիի տափարակի վերջին բլրին: \nԵրիտասարդական արյունը սկսեց բորբոքվել նրա երակների մեջ և աչքերը լցվեցին անհամբերության կրակով: \nՆա զգում էր, որ այդ բլուրը անցնելուց հետո պիտի երևա դարբին Ղևոնդի խուղը և յուր նազելու ձեռատունկ անդաստանը: \nՍակայն նույն ոգևորությունը չէր տիրում նրա ընկերակցի դեմքին: \nՀարպիկը մռայլ էր ու տխուր: \nՆրա սիրտը չէր թնդում, չէր տրոփում Ստեփանիկի սրտի նման, թեև ինքն էլ պիտի տեսներ յուր սիրելի Գոհարիկին: \nՀարպիկն, ընդհակառակը, ցուրտ էր և սառն, նրա դեմքին երևում էին մի տեսակ ցնցումներ, որոնք կարծես վրեժխնդրության ու կատաղության ցոլմունքներ լինեին: \nԱյդ միջոցին նա չէր մտածում Գոհարիկի մասին, չէր փափագում տեսնել նրա լուսաթաթախ դեմքը, խոսել նրա հետ, այլ այդ իսկ րոպեին նրա գլխում բոլորովին հակառակ մտքեր էին անցնում, որոնք ստիպում էին նրան այլայլվելու: \nԱյդ միջոցին Հարպիկի գլխում արյան և կոտորածի տեսարաններ էին անցնում, ուր ինքը վրեժխնդրության ծարավի` մղվում էր թշնամիների մեջ և կոտորում նրանց: \nՆա կոտորում էր անխնա, առանց հոգնելու կոտորում էր, իսկ թշնամիները մեկը մյուսի ետևից սունկի պես նորից բուսնում էին և ոտնատակ տալիս յուր հայրենիքը:\n\n— Ա՛խ, ի՞նչ են ուզում նրանք խեղճ Հայաստանից, ինչու՞ հանգիստ չեն թողնում: \nՄի՞թե աստծո առաջ հայն այն տեսակ հանցանք է գործել, որ նա նրան դատապարտել է հավիտյան տանջվել, հավիտյան ոտնատակ լինել... \nՈ՛հ... աստված, ինչու՞ հայերին ջարդում են և նրանց շենն ու քաղաքը մոխրի կույտեր դարձնում: \nՄի՞թե բավական չէր պարսիկների, արաբների, թաթարների և հազար ու մի ազգերի արշավանքները, որ այժմ հույնն էլ է ոտքի տակ տալիս մեզ: \nԻ՞նչ է ուզում նա մեզանից — մեր հայրենիքը, մեր պապերի արյան քրտինքով պահած ու մեզ հասցրած ազատությունը,.. Հը՛մ, քավ լիցի, այդ երբեք չի ստանա հույնը, եթե ամբողջ յուր լեգիոնները Հայաստան ուղարկի: \nՀայաստանում դեռ ապրում են մարդիկ, որոնք իրենց հայրենիքի համար կկռվեն մինչև իրենց արյան վերջին կաթիլը և վա՜յ հույներին, որոնք լեռների ավազակների սրի բերանը կընկնեն, — ասաց Հարպիկը, ոտքերով խթեց ձիու կողերին և սուրը պատյանից հանեց: \nՆրա ձին մի թռիչք արավ և սլացավ առաջ: \nՍտեփանիկը, որ նույնպես մտածության մեջ էր ընկած, երբ տեսավ Հարպիկի սուր հանելը, ինքն էլ հանեց սուրը և սլացավ Հարպիկի ետևից: \nՆա կարծեց, թե վտանգ է սպառնում իրենց:\n\nԲայց այդ ժամանակ նրանց առջև բացվել էր տափարակը, Անիի հրաշալի տափարակը, որի մեջ, նազելի հարսի նման, նստած էր Անին յուր հազար ու մի եկեղեցիներով, աշտարակներով, բրջերով և հաստ ու պինդ պարիսպներով:\n\nԵրկու երիտասարդի սրտերը թունդ առան և նրանք, կանգնեցնելով ձիերը, գլխարկները վերցրին, երեսները խաշ քաշեցին և պահ մի սկսեցին լուռ աղոթք մրմնջալ:\n\nԱնիի հրաշալի տեսարանը ցնցեց երկուսի սիրտն էլ:\n\nՀիրավի բան կար ցնցվելու: \nԱնին այդ ժամանակ հրաշալի էր: \nԱրևի վերջին կարմրածիրանագույն ճառագայթները ընկել էին նրա վրա և աննման տեսք տվել նրան: \nԵվ երկու երիտասարդներին թվում էր, թե նրանք գտնվում են դյութական աշխարհում, ուր աներևույթ զորությունը նրանց առաջ էր դրել մի հրաշալի, աննման քաղաք, որի աշտարակները, անթիվ եկեղեցիների գմբեթները, պալատներն ու դիտարանները շրջապատվել էին բոցերով և իրենց աչքի առաջ հուրհուրատին էին տալիս:\n\nԵվ ձիավորները մտածում էին. «Մի՞թե սա իրականություն է, մի՞թե սա ցնորք չէ... \nՄի՞թե, տե՜ր, կգտնվի այսքան փարթամ, շեն և հրաշալի քաղաք, ինչպիսին Անին է... \nՈրի՞ ձեռակերտն է դա, հողեղենի ձեռքերո՞վ է շինված, թե երկնային մի ուժ է այդ աշտարակների և եկեղեցիների գմբեթները բարձրացրել...»:\n\nԲայց ցնորք չէր դա, նրանք Անիի, Բագրատունյանց թագավորության աթոռանիստ քաղաքի առաջ էին կանգնած:\n\n— Եվ հույներն այս քաղաքը ուզում են իրենց ձե՞ռքը գցել, — մռմռաց Հարպիկը և ձին մտրակեց:\n\n— Բայց սպասիր, Հարպի՜կ իշխան, խուղը, խուղը չի երևում, մի՞թե աչքերս խաբում են, թե՞ ես չեմ տեսնում, — ասաց Ստեփանիկը` աչքերը հառելով:\n\n— Ի՞նչ խուղ,— հարցրեց Հարպիկը մեքենաբար:\n\n— Դարբին Ղևոնդի խուղը չկա, իմ Լուսիկը...\n— Ա՛... իրավ որ, այնտեղ միայն մոխրի կույտ եմ տեսնում. արդյոք ի՞նչ է պատահել նրանց:\n\nՆրանք մոտեցան և կանգնեցան դարբին Ղևոնդի խրճիթի առաջ:\n\nԱյնտեղ, ուր առաջ դարբինը յուր զնդանի առաջ կանգնած ծեծում էր երկաթը, ամեն ինչ քարուքանդ էր արված, իսկ այն խրճիթը, պարտեզը, ուր Լուսիկը ուրախ թռչնիկի նման ոստոստում էր, այժմ մոխրի և ավերակի կույտ էին ներկայացնում:\n\n— Այս ի՞նչ եմ տեսնում, մի՞թե սրան էի սպասում, — ասաց հուսակտուր ձայնով Ստեփանիկը, և նրա աչքերում հուսահատության արցունքներ երևացին:\n\n— Մի՜ հուսահատվիր, Ստեփանի՜կ, մենք ամեն բան կիմանանք և կգտնենք Լուսիկին: \nՈչինչ իմացած չպետք է հուսահատվել,— պատասխանեց Հարպիկը, և նրանք ձիերի երեսը շուռ տալով` դեպի Անի սլացան:\n\nՔիչ հետո նրանք անցան Անիի դռներով, մտան քաղաք:\n\nԺԸ\nԴԱՎԱՃԱՆԸ ԱՌԱՋՆՈՐԴՈՒՄ Է\nՎեստ Սարգիսը և Եղոն, հունաց բանակը մտնելով, մեծ շուքով ընդունվեցին հունաց հրամանատարից: \nՆա այդ ժամանակ զբաղված էր կեր ու խումով, երբ հայտնեցին, որ հայոց իշխան Վեստ Սարգիսը ցանկանում է ներկայանալ իրեն: \nՀրամանատարը ուրախությունից վեր թռավ ճոխ սեղանից և դեպի վրանի մուտքը դիմեց, ուր նկատելով Վեստ Սարգսին, ձեռք մեկնեց և ներս հրավիրեց: \nԳինու շոգիներով լիքն էր հրամանատարի գլուխը և յուր ներքին ցնծությունը չկարողացավ թաքցնել Վեստ Սարգսին տեսնելով: \nՆա գիտեր, որ այդ հայ իշխանը դյուրություններ պիտի տա Հայաստանի մեջ ավելի ավերմունքներ, ավելի կոտորածներ ասելու: \nՆա հասկանում էր Վեստ Սարգսի տենչանքը, ուստի ամեն կերպ աշխատում էր շոյել նրա ինքնասիրությունը:\n\n— Բարո՛վ, հազար բարին ես եկել, իշխա՜ն, մենք քեզ Վաղուց էինք սպասում, — ասաց հրամանատարը կեղծ ժպիտով` նստեցնելով իրեն մոտ:\n\n— Հա՜, ես գիտեմ, որ ուշացա, բայց վնաս չկա, մեղքերս կքավենք, — պատասխանեց Վեստ Սարգիսը:\n\n— Հոգ չէ, իշխա՜ն, լավ ժամանակ հասար, այժմ մենք քեֆ կանենք, իսկ վաղը մեր անելիքի մասին կմտածենք: \nԷ՛յ, երգիչներ, երգեցեք ուրախ երգեր, իսկ դուք հնչեցրեք ձեր փողերը և զարկեցեք թմբուկները, թող ամենքն իմանան, որ մեր մեծազոր կայսրը պատվել գիտի այն հայ իշխանին, որ հնազանդ է նրան, — ասաց հրամանատարը և ձեռքով նշան արեց:\n\nԱյդ միջոցին փողերը հնչեցին և տավիղները սկսեցին ածել, իսկ երգիչները սկսեցին երգել, որպեսզի ուրախացնեն նոր հյուր եկած հայ իշխանին:\n\nՍկսվեց քեֆը: \nՀունաց իսկական զեխ քեֆը, գինու գոլորշիներն արդեն ազդում էին սեղանակիցներին, ազդում էր և Վեստ Սարգսի ուղեղին: \nՆա զգում էր, որ գլուխը հետզհետե շշմում է, մտքերը պղտորվում են, իսկ գիտակցությունը նոսրանում: \nՆա պղտոր աչքերով առաջ էր նայում, բաժակ բաժակի ետևից դատարկում, երբ հանկարծ նկատեց, որ մի խումբ կիսամերկ աղջիկներ ներս մտան և սկսեցին պարել: \nՎեստ Սարգիսը քիչ մնաց խելքը կորցներ: \nՆա կարծում էր, թե ինքը այդ րոպեին երկրի վրա չի ապրում, այլ` երկնքի, ուր անմարմին ոգիները շրջան կազմած պարում են մի այնպիսի եղանակով, այնպիսի նազով ու կոտրատվելով, որ ամենապաղարյուն մարդկանց սրտերն էլ կհալեցնեին:\n\n— Ինչպե՞ս ես հավանում իմ հուրիներին, — հարցրեց հույն հրամանատարը, երբ Վեստ Աարգսի աչքերի մեջ նկատեց մի առանձին ոգևորության փայլ:\n\n— Հրաշալի՛ է, իշխա՜ն, հրաշալի՛, — պատասխանեց Վեստ Սարգիսը` աչքը չհեռացնելով հուրիներից:\n\n— Սա հունական պար է, այս պարը շատ են սիրում մեր իշխանները, և հունաց մայրաքաղաքում առանց այս պարի ոչ մի զվարճություն չի կարող լինել:\n\n— Հրաշալի՛ է, աննմա՛ն է, իշխա՜ն, — կրկնեց Վեստ Սարգիսը խելքը կորցրածի նման:\n\nՆույն քեֆն անում էին նաև զինվորները: \nՆրանք էլ հետևելով իրենց հրամանատարի օրինակին, ցերեկով կողոպտում, թալանում էին հայոց գյուղերն ու քաղաքները, գիշերով` մատնվում զեխ ու անառակ կյանքի: \nԵվ հունաց բանակը յուր ցոփ կյանքով նման չէր ամենևին օրինակելի բանակի, ուր տիրապետում է զինվորական կարգ ու կանոնը, այլ ավելի նման էր մի բանակի, որը մտածում էր միայն խրախճանալ և ուրախանալ:\n\n\n\n\n\n\nԱյդ դեպքերից հետո հունաց բանակը, հանվելով յուր տեղից, առաջ շարժվեց դեպի Հայաստանի ներսը` նպատակ ունենալով հասնել Անի: \nԱյդ բանակին առաջնորդում էր Վեստ Սարգիսը և ամեն քայլափոխում ցույց տալիս ճանապարհը, հայտնում, թե ով է դեմ գնում և ով է համամիտ իրեն:\n\nԵվ նրանք առաջ էին գնում քանդելով, ավերելով ու կոտորելով, այնինչ Վեստ Սարգսի սիրտը, քանի մոտենում էին Անիին, թունդ էր առնում: \nՆա մոխրի և ավերակների կույտեր էր թողնում յուր ետևը և շտապում Անի, որ դափնյա պսակների արժանանա:\n\nՀենց այդ ժամանակ էր, երբ հունաց հրամանատարին լուր բերին, թե յուր առաջապահ խումբը վերադառնալու ժամանակ ջարդ է կրել ինչ-որ երկու ավազակներից:\n\nԳոռոզ հույնը վրդովվեց, և բարկությամբ լցվեցին նրա մանր, բայց խորամանկ աչքերը, ապա, դառնալով Վեստ Սարգսին, ասաց.\n— Իշխա՜ն, ո՞վքեր են այդ հանդուգն մարդիկ, որ համարձակվում են հարձակվել իմ առաջապահ խմբի վրա, մի՞թե դրանք չգիտեն, թե ինչպես կպատժեմ իրենց:\n\n— Դա լեռների ավազակներն են անշուշտ, իշխա՜ն, որոնք անհանգիստ են անում շրջակայքը: \nՊետք է պատժել այդ հանդուգններին:\n\n— Ո՞վքեր են այդ լեռների ավազակները:\n\n— Պաղին գավառի իշխան Հաբելի որդիք, տե՜ր, նրանք վաղուց է, որ հանգիստ չեն մնում իրենց տեղը:\n\n— Ավազակներ և հարձակում գործեն բանակի՞ վրա, այդ ի՞նչ խաղ է, Վե՜ստ Սարգիս, որ անում են, մի՞թե կարծում են, թե դրանով մեզ ետ կդարձնեն…\tհա՛, հա՛, հա՛, — հեգնորեն խնդաց հրամանատարը:\n\n— Եվ դրանցով է ահա շրջապատված Վահրամ իշխանը, որ ցանկանում է Հայաստանի գահը հաստատուն պահել և ընդդիմանալ կայսեր, — ասաց Վեստ Սարգիսը:\n\n— Լավ, եթե այդպես է, մենք առաջ նրա կողմնակից ավազակների երկրները մոխիր կդարձնենք և ապա իրեն կհասնենք:\n\n— Այդպես էլ պետք է, տե՜ր, իմացեք, որ առաջին ավազակը և Վահրամի կողմնակիցը Հաբել իշխանն է, պետք է ոտնատակ տալ նրա երկիրը:\n\n— Մենք մոտ ենք Պաղին գավառին, ուրեմն պետք է շտապ ոչնչացնել նրա երկիրը, քանի նա պատրաստություն չի տեսել:\n\n— Այո, պետք է շտապել, բայց միևնույն ժամանակ պետք է զգույշ մնալ: \nՀաբելը խորամանկ աղվես է և նա մեր հոտը վաղուց է առել ու դարան մտել:\n\n— Է՛հ, բան ասացիր, իշխա՜ն, դարան մտնել…\tչեմ հասկանում, ի՞նչ նշանակություն ունի մի խումբ ավազակների դարան մտնելը: \nԵվ դու կտեսնես, թե ինչպես այդ ավազակները կարճ ժամանակից հետո ոտքերս կլիզեն և թողություն կխնդրեն, բայց, իսկապես ասած, այժմ այդ մանր բաներով զբաղվելու ժամանակը չէ, պետք է շտապել Անի, — ասաց մեծամիտ հույնը ինքն իրեն գովելով և հրամայեց բանակին շարժվել:\n\nՀունաց բանակը դեռ առաջին իջևանատեղիս նոր էր հասել, երբ Վեստ Սարգիսը և հույն հրամանատարը հեռվում, ճանապարհի վրա, փոշու ամպ նկատեցին: \nԵրևում էր, որ մի խումբ դեպի իրենց բանակն է սլանում, բայց թե ո՞վքեր են դրանք, թշնամի՞, թե բարեկամ, անհայտ էր:\n\n— Թմբուկ զարկիր և հրամայիր պատրաստ լինել դիմադրելու, — ասաց հույն հրամանատարը և զենքի կոչեց զինվորներին: \nԲայց նրանց զարմանքը մեծ եղավ, երբ իրենց առաջ մի փոքրիկ խումբ նկատեցին, որոնց առաջնորդը հեռվից կանչում էր:\n\n— Է՛յ կայսեր քաջ զինվորներ, ցած դրեք զենքներդ, ձեր թշնամին չենք, այլ բարեկամը:\n\nՀունաց բանակը միամտվեց և ներս թողեց այդ փոքրիկ խմբին, որի առաջնորդը շուտով ներկայացավ հույն հրամանատարին:\n\n— Ո՞վքեր եք դուք և ի՞նչ եք կամենում, — ասաց գոռոզությամբ հույն հրամանատարը առանց նայելու յուր առաջ կանգնած իշխանին:\n\n— Տե՜ր, մենք մեծազոր կայսեր հլու հպատակներն ենք և եկել ենք հայտնելու մեր հպատակության զգացմունքները նրա քաջ հրամանատարին:\n\nՀույն հրամանատարի դեմքը ցնցվեց ուրախությունից:\n\n— Ի՞նչ է քո անունը, իշխա՜ն, — ասաց նա ավելի քաղցր ձայնով:\n\n— Թլպաղտո բերդի իշխան Թորոսիկ, քո ծառան, — պատասխանեց հայ իշխանը խոնարհ գլուխ տալով:\n\n— Ուրեմն բարի, դու կվարձատրվես մեր կայսրից:\n\n— Ես միշտ նրա ստրուկն եմ, տե՜ր, և այժմ էլ պատրաստ եմ գործով ցույց տալու:\n\n— Ապրիս, Թորոսի՜կ իշխան, բայց ասա, ի՞նչ է անում այդ ավազակը` Պաղինի տերը:\n\n— Տե՜ր, նա յուր գնդերը պատրաստել է և դարան մտել, նա չի ճանաչում կայսեր իրավունքը:\n\n— Մենք շուտով կհասկացնենք նրան, թե ու՞մ հետ գործ ունի, իշխա՜ն, հոգ մի անեք, շուտով նրա դիակը շներին պիտի տամ, — ասաց հույն հրամանատարը:\n\n— Այո, պետք է, պետք է նրանց դիակները շներին տալ, բայց դրանով սիրտս չի հովանա: \nԵթե ձեռքս ընկնի այն ծեր աղվեսը, ես նրա արյունը կխմեմ:\n\nՀույն հրամանատարը ցնծում էր ներքուստ ուրախությունից:\n\n— Ինչու՞, մի՞թե նա քեզ այդքան ցավեցրել է, — հարցրեց Վեստ Սարգիսը, որ մինչ այդ լուռ լսում էր նրանց խոսակցությունը:\n\n— Այո, իշխա՜ն, նա խլել է մինչև անգամ որդուս և զինել իմ դեմ: \nՈրդուն հոր դեմ զինե՞լ…\tմի՞թե այդ տանելի է, մի՞թե այդ դառն հարվածը կարող է մոռանալ Թորոսիկ իշխանը:\n\n— Համբերությո՛ւն, իշխա՜ն, ամեն բան լավ կերթա, և մենք շուտով Պաղինը մոխիր կդարձնենք, — ասաց հույն հրամանատարը և հրամայեց պատիվներ տալ Թորոսիկ իշխանին:\n\nՎեստ Սարգիսն էլ ցնծում էր յուր սրտում, նա իրեն դաշնակից գտավ, և մի դավաճանը երկուսի փոխվեց…\nԹշվա՛ռ Հայաստան...\nԺԹ\nԽԵՆԹԸ ԼԱԼԻՍ Է\nԽենթը, յուր վրա դրված պարտավորությունը կատարելով, Հաբելի մոտից վերադառնում էր Անի: \nԱյժմ նա բոլորովին փոխվել էր և ամենևին խենթի նմանություն չուներ: \nՆա նստած էր յուր կարմիր ձին և զինված ու զրահ հագած արագ արշավում էր: \nՆրա դեմքն այդ միջոցին խիստ մտախոհ էր և տխուր: \nԵրևում էր, որ ծանր, սրտամաշ մտքերը կեղեքում ու ալեկոծում էին նրա սիրտը: \nՀայաստանի վերջին դեպքերը խիստ վրդովել էին նրա սիրտը և նա զգում էր, որ Հովհաննես թագավորի մահից հետո, Հայաստանի գլխին ինչ-որ մի չարագուշակ բան է պտտվում, որը սարսռեցնում էր նրա մարմինը: \nԱյդ բանն զգում էր թե՜ ինքը և թե՜ նրա տերը` Վահրամ իշխանը:\n\nԱյո, նա լավ հիշում էր այն օրը, երբ Վահրամ իշխանը, մոտենալով իրեն, շեշտակի նայեց յուր վշտալից ու թախծալից աչքերով և դառնագին սրտով ասաց.\n— Ներսե՜ս, ի՜մ Ներսես, սիրու՞մ ես ինձ:\n\nԵս զարմացա և նրա դեմքը դիտեցի, կարծես հենց այս րոպեիս լիներ: \nԻմ տիրոջ դեմքը մռայլ էր ու գունատ, իսկ աչքերը` արտասուքով լի: \nԵս հուզվեցի, ընկա Վահրամ իշիանի ոտքերը և ասացի.\n— Ի՞նչ ես հրամայում, տե՜ր, քեզ որ չսիրեմ` ո՞ւմ պիտի սիրեմ, քո տան մեջ եմ ծնվել և սնվել:\n\nՆա կրկին հարցրեց.\n— Ներսե՜ս, ի՜մ Ներսես, սիրու՞մ ես ինձ:\n\nԵս կրկին նայեցի նրա երեսին, տեսա, որ նա կատակ չի անում, որ նա ինքն է հարցնում, այնպես, ինչպես Հիսուսը հարցնում էր յուր աշակերտին. «Սիմովն Հովնանու, սիրու՞մ ես ինձ»: \nԱստված իմ, մտածեցի ես, մի՞թե իմ տերը անհավատարմության մի բան է տեսել իմ մեջ, որ ուզում է փորձել ինձ, մի՞թե չգիտե, որ ես յուր դռան հավատարիմ շունն եմ և պատրաստ եմ իմ արյան վերջին կաթիլը թափել նրա համար:\n\nՆա դարձյալ կմկմաց.\n— Ներսե՜ս, ի՜մ Ներսես, սիրու՞մ ես ինձ:\n\nԵս վրդովված ընկա նրա ոտքերը և, արտասունքներովս լվանալով նրա ոտքերը, ասացի.\n— Տե՜ր, մի՞թե չգիտես, որ ես քո հավատարիմ շունն եմ:\n\n— Ուրեմն, եթե այդպես է, վեր կաց և լսիր ինձ, — ասաց նա և մոտը նստեցնելով ավելացրեց.\n— Այսուհետև քո անունը Ներսես չի լինելու, այլ Խենթ, հասկանու՞մ ես, Ներսեսը մեռավ և Խենթը ծնվեց:\n\nԵս սոսկացի. քրտնքի խոշոր կաթիլները դուրս ցոլացին ճակատիցս և սարսափով նրա դեմքը դիտեցի՝ «Ի՞նչ է ասում իշխանը, մի՞թե նա խելքը կորցրել է»:\n\n— Մի՜ զարմանա, Ներսե՜ս, այսուհետև քեզ Խենթ կանվանենք և դու էլ Ներսես չես կոչվի: \nԵթե սիրում ես տիրոջդ, եթե սիրում ես հայրենիքդ, այդպես պիտի անվանվես:\n\nԵս հասկացա նրա միտքը և առանց երկար մտածելու պատասխանեցի.\n— Համաձայն եմ, իշխա՜ն, հրամայիր, թե ի՞նչ պիտի անեմ:\n\n— Լսիր ինձ, քեզ հայտնի է, որ իմ ծառաներից մեկը մեռել է: \nԵս կհայտարարեմ, որ Ներսեսն է մեռել և նա այլևս չկա աշխարհիս երեսին, իսկ դու փոխելով քո հանդերձները, դեմքիդ արտահայտությունը, խենթություններ պիտի անես Անիի փողոցներում և ապա գազանի կերպով ամեն ինչ տեղեկացնես ինձ: \nԿարճ ասած, դու Խենթ անվան տակ իմ լրտեսը պիտի լինես: \nՀայաստանի գլխին փոթորիկ է պտտվում և Հայոց խնամակալը` իշխան Վեստ Սարգիսը ձգտում է Հայաստանի գահը հափշտակել և դու գլխավորապես պիտի լրտեսես նրա ամեն մի քայլը, թե նա ի՞նչ է անում, ո՞վ է գալիս նրա մոտ, ո՞վ գնում:\n\nԵս խոստացա Վահրամ իշխանին և այն օրից Անիի փողոցներում հռչակվեցի ինչպես Խենթ: \nԱմենքը ինձ Խենթ են ճանաչում, ամենքը բացի դարբին Ղևոնդից և Լուսիկից, որոնք ճանաչում են, թե ո՞վ եմ ես և ինչու՞ խենթ: \nԲայց մինչև ե՞րբ պիտի շարունակվի այս տաղտկալի վիճակը, մինչև ե՞րբ իմ իշխանը` ծերուկ Վահրամը պիտի տանջվի դառն մտքերով: \nՕրավուր դրությունը ծանրանում է, և այժմ հույներն են գլուխ բարձրացրել: \nՏե՜ր, դու փրկիր մեր Անին, մեր Գագիկ Բագրատունուն, որը դեռ մատաղ հասակում փոթորիկների է հանդիպում:\n\nԵվ Խենթը երեսը խաչ քաշելով, խթեց ձիու կողերը և առաջ գնաց: \nՄի ամբողջ շաբաթ էր, ինչ նա ճանապարհին էր և հոգնածությունը խիստ նկատելի էր նրա վրա: \nՆա շտապեցնում էր յուր ձիուն, որ շուտով հասնի դարբնի խրճիթը և Լուսիկի պատրաստած ապուրը ուտի, սակայն նա որքա՛ն զարմացավ, երբ այդ խրճիթը քարուքանդ գտավ: \nԻ՞նչ էր արդյոք պատահել նրանց, ու՞ր էր դարբին Ղևոնդը, նրա աղջիկը` Լուսիկը:\n\nԵվ Խենթը կանգնած այդ խրճիթի առաջ ապուշ աչքերով նայում էր քարուքանդ խրճիթին և յուր աչքերին չէր հավատում:\n\nԽենթը զգում էր, որ յուր հետ ինչ-որ մի բան է կատարվում, որ իր սիրտը բաբախում է արագ-արագ, որ աչքերը մթնում են և գլուխը սկսվում է պտտվել:\n\n— Լուսի՜կ, աղջիկս, ու՞ր ես, — կանչեց Խենթը մի այնպիսի աղիողորմ ձայնով, որ քարերն էլ կարտասվեին:\n\n— Լուսի՜կ, Լուսի՜կ, ձայն տուր, Խենթն է, մի՞թե ապուրը չես պատրաստել, — կանչեց դարձյալ Խենթը և զգաց, որ կսկծից իսկապես ինքը խենթանում է:\n\nԿանգ առավ Խենթը, շատ կանգ առավ և հանկարծ, իջնելով ձիուց, խելագարի նման ամայի պատերը գրկեց և արտասուքները սկսեցին հեղեղել նրա ցամաքած աչքերից:\n\nԽենթը լալիս էր…\nԵվ հիրավի բան ուներ արտասվելու: \nՆա այնպես չէր սիրում յուր Լուսիկին, որ այդպիսի գույժը չցնցեր նրա ուղեղը: \nՅուր ընտանիքը կորցնելուց հետո հոգու բոլոր զորությամբ սիրում էր Լուսիկին` յուր եղբոր աղջկան...\nԴարբին Ղևոնդը Խենթի հարազատ եղբայրն էր:\n\nԻսկ այժմ ո՜չ Ղևոնդը կար և ո՜չ եղբոր աղջիկը: \nԱշխարհիս երեսին միայն դրանց մոտ էր բանում յուր սիրտը, հայտնում յուր վիշտն ու ուրախությունները... \nԻսկ այժմ ու՞ր են դրանք:\n\nՀանկարծ Խենթը ցնցվեց, նրա խենթությունը միտքն ընկավ ու գոռաց.\nԷ՛յ, է՛յ ինձ մի՜ հարցնեք` ո՞վ եմ ես...Վա՜յ ինձ, վա՜յ ինձ...\n— Կգտնեմ քեզ, Լուսիկ, եթե մեռած չես, կգտնեմ, և վա՜յ նրան, ով քո սիրուն պարտեզը ոտնատակ տվեց,— ասաց հենթը և կրկին ձի նստելով Անի մտավ:\n\nԲ ՄԱՍՆ",
    "ԴԱՎԱՃԱՆԻ ՈՐԴԻՆ\nՀույն պատգամավորին ժողովից վռնդելուց հետո Վահրամ Պահլավունին հանգստություն չուներ: \nՆա զգում էր, որ Հայաստանի գլխին կուտակվում են սպառնալից ամպեր և թե այդ ամպերը առանց սոսկալի հետք թողնելու չեն անցնի Հայաստանից: \nԲայց թե ի՞նչ կլինի Հայաստանի ապագան, ինչո՞վ կվերջանա այդ բոլորը — ահա դրանք սարսափեցնում էին ծերունի Վահրամին և ցավեցնում նրա հայրենասեր սիրտը:\n\n— Ո՛հ, մի՞թե Հայաստանը յուր ազատությունը պիտի կորցնի, մի՞թե չարանենգ մարդիկ պիտի հասնեն իրենց նպատակներին և ջախջախեն Հայաստանի գահը, մի՞թե ես իմ աչքով պիտի տեսնեմ Բագրատունյաց գահի անկումը... \nԲայց մի՞թե իմ սիրտը կտանի այդ հարվածը, — ասում էր ծերունին, և խոր կսկիծը ցնցում էր նրան:\n\n— Ո՜չ, ես իմ ծերունի կուրծքը պատնեշ կշինեմ և կպաշտպանեմ հայրենիքս, այն ժամանակ թող թշնամիները կոխկռտեն դիակս և այնպես մեր ազատությունը խլեն: \nԹող գոնե մեր հետնորդները անեծքով չհիշեն իմ անունը, թե Վահրամ Պահլավունին ձեռքերը ծալած չէր նստած, երբ թշնամիները ուզեցան խլել հայրենիքի ազատությունը:\n\nՎահրամ Պահլավունին այդպես խոր մտքերի մեջ էր ընկղմված, երբ ներս եկավ նրա սպասավորներից մեկը և հայտնեց Հարպիկ իշխանի գալուստը: \nՎահրամի կնճիռները բացվեցին, հրամայեց ներս հրավիրել նրան: \nԵրբ ներս եկավ իշխանը, Վահրամը նայեց նրա հաղթանդամ կազմվածքին և մի տեսակ գոհունակության ժպիտ անցավ նրա դեմքի վրայով, կարծես նրա մտքով անցավ «Հայաստանը չի՜ մեռնի, ո՜չ, չի՜ մեռնի, քանի այսպիսի զավակներ ունի». ապա, դառնալով Հարպիկին, ասաց.\n— Բարի ես եկել, Հարպի՜կ իշխան, դու քաջի պես ես սլացել:\n\n— Այո՜, իշխան, պետք էր շտապել. քո նամակը ստանալուն պես, անկարելի էր մի րոպե էլ ուշանալ, թեև անիծված հույները ճանապարհին մի քիչ զբաղեցրին, — պատասխանեց Հարպիկը` առանց համարձակվելու նստել:\n\n— Նստի՜ր, իշխան, և պատմիր, թե ի՞նչպես հույները քեզ զբաղեցրին: \nՀույս ունեմ, որ նրանք քեզ խնջույքի չէին հրավիրի:\n\n— Օ՛…\tո՜չ, լեռների ավազակին նրանք խնջույքի չէին հրավիրի, այդ կողմից միամիտ մնա, բայց թե նրանց մի խմբին փոքրիկ դաս տվի և ծանոթացրի լեռների ավազակի հետ: \nՆրանք լսել էին գուցե անունս, բայց ինձ հետ անձամբ ծանոթ չէին, — ասաց Հարպիկը և պատմեց առաջապահ խմբի ջարդը:\n\n— Ապրիս, Հարպի՜կ, այդպես էլ պետք էր, բայց թողնենք այդ, դու լավ ժամանակ հասար, շուտով իշխանները կժողովվեն և մենք մեր անելիքի մասին կխորհենք, — ասաց Վահրամը և ապա երկար իրար հետ խոսելով Հայաստանի ներկա տագնապալի դրության մասին, միջոցներ էին որոնում առաջն առնելու, երբ մեկը մյուսի ետևից ժողովվեցան մոտ երեսուն իշխան և խորհրդի նստան: \nԲոլոր իշխաններն էլ Վահրամին լավ ծանոթ և ազգականներ էին: \nԱյդ ժողովին ներկայացավ և Ստեփանիկը, որը առանց համարձակվելու առաջ գնալ, դահլիճի մի անկյունում կանգ էր առել և ձեռքը յուր սրի դաստակին դրած լուռ լսում էր ժողովականներին:\n\n— Ո՞վ է այդ պատանին, — դարձավ հանկարծ Վահրամը, երբ աչքը նրան ձգեց:\n\nԻշխանները բոլորն էլ Ստեփանիկին նայեցին, որն ամոթից կաս-կարմիր էր կտրել և ոչինչ չէր պատասխանում:\n\n— Տե՜ր, դա ինձ հետ է եկել, Թլպաղտո ամրոցի Թորոսիկ իշխանի որդին է, — ասաց Հարպիկ իշխանը:\n\n— Ո՞ր Թորոսիկի, այն որ հույների հետ հարաբերություն ունի և յուր ազգը ծախու՞մ է, — հարցրեց իշխաններից մեկը` ոտքի կանգնելով.\n— Ներեցեք, իշխաննե՜ր, դուք իրավունք ունիք զարմանալու, որ ես` դավաճան Թորոսիկ իշխանի որդին, ձեր ժողովում ներկա եմ լինում, բայց մեղքը իմս չէ, այլ Հարպիկ իշխանինը, որն ինձ այս ժողովին ներկայացրեց: \nԵս գիտեի, որ իմ ներկայությունը ձեր սրտերը պիտի վրդովի, պատճառը` գայլը գառան հետ չի ընկերանա, այդպես էլ դավաճանը հայրենիքի պաշտպանների հետ չի կարող մնալ. նրանք միմյանց պիտի ոչնչացնեն, որովհետև նրանց հայացքները բոլորովին տարբեր են իրարից: \nՍակայն խոսք կխնդրեմ ձեզանից, տյա՜րք, և կհարցնեմ, թե ի՞նչ մեղավոր է որդին, երբ հայրը դավաճան է, ստոր է և խաբեբա, մի՞թե ես մեղք ունեմ, որ իմ հայրը դավաճան է: \nՄիայն ձեզ հայտնում եմ, որ հորս ամոթալի արատը ես պիտի քավեմ, ես պիտի ջնջեմ մեր տոհմի անունից այն սև բիծը, որ դնում է հայրս և պիտի ջնջեմ սուրը ձեռքիս մինչև իմ արյան վերջին կաթիլը, պաշտպանելով հայրենիքս: \nԻսկ եթե դեմ առ դեմ հայրս դուրս գա, այն ժամանակ, երդվում եմ այս սրովս և իմ պատանի պատվովս, որ այս իսկ սուրը պիտի մխեմ հորս կուրծքը և դուրս թափեմ նրա լերթ ու թոքը, այն ժամանակ թող ասեն, թե Թլպաղտո բերդի իշխան Թորոսիկը դավաճան էր, բայց նրա որդի Ստեփանիկը ջնջեց այդ արատը, որովհետև դուրս թափեց յուր հոր այն անարգ սիրտը, որի մեջ ամրացած էին դավաճանության անարգ արյունը: \nԿրկին երդվում եմ սրիս վրա, երդվում Անիի 1001 եկեղեցիների վրա, որ այդ այդպես էլ պետք է լինի, — ասաց Ստեփանիկը, և նրա ձայնը դողդողաց, բարկությունից աչքերից կայծակներ թռան և դեմքը բոցավառվեց:\n\nԻշխանները լուռ լսում էին նրան և երբ վերջացրեց ու դուրս հանեց յուր սրտի կրակը, յուր մաղձը դեպի հայրը, այն ժամանակ Վահրամ իշխանը, դառնալով նրան, ասաց.\n— Ապրի՛ ս, Ստեփանի՜կ իշխան, հայրենիքի առաջ ծնող և որդի չկա և նա, ով ծնողին վեր է դասում, քան հայրենիքը, դավաճան է,— ապա, դառնալով իշխաններին,\nավելացրեց.\n— Իշխաննե՜ր, ձեզ հայտնի է Հայաստանի տագնապալից դրությունը, ձեզ արդեն հայտնի պիտի լինի, որ մեր այստեղ ժողովվելու պատճառը հայրենիքի պաշտպանությունն է: \nԲագրատունյաց գահը թափուր է, իսկ խնամակալը անհետացած: \nՆա հեռացել է, ո՞վ գիտե, ինչ նպատակներով, բայց ձեզ արդեն հայտնի է, որ Վեստ Սարգիսը ծուռ աչքով է նայում ամեն բանին և այդ գահը ինքն է ուզում հափշտակել: \nՄենք չպետք է թույլ տանք նրան այդ անիրավություններն անելու և գահը օրինական ժառանգին պիտի հանձնենք, իսկ այդ օրինական ժառանգը պատանի Բագրատունի Գագիկն է:\n\n— Կեցցե՜ Գագիկ թագավորը, — գոռացին մի քանիսը:\n\n— Բայց, սպասեցեք, իշխաննե՜ր, — ընդհատեց մեկը, — նախքան գահը պաշտպանելը, մենք պիտի հեռացնենք մեր երկրի սահմաններից վտանգը, հույներն արդեն ոտնատակ են տալիս Հայաստանի արևմտյան սահմանները:\n\n— Այո՛, այդ այդպես է, այդ հոգսը մենք կհանձնենք Հարպիկ իշխանին: \nՆա մի քանի գնդերով կպաշտպանի երկիրը հույներից, մինչև, որ մենք Գագիկին Անի կբերենք և թագավոր օծել կտանք:\n\n— Այդ շատ դժվար խնդիր է, Վահրա՜մ իշխան: \nԳագիկը դեռ պատանի է, իսկ Վեստ Սարգիսը` նրա հակառակորդը և, բացի դրանից, նրա ձեռքումն է տերության թե՜ գանձը և թե՜ բերդերից շատերը: \nԵվ ես երկյուղ եմ կրում, թե միգուցե իշխաններից շատերը նրա կողմը պահեն:\n\n— Եվ այդ շատ հավանական է, իշխա՜ն, բայց մեր ջանքն էլ այն պիտի լինի, որ գահը թափուր չթողնենք, որ Վեստ Սարգիսը աչքը հեռացնի այդ գահից: \nՉէ որ նրա ձգտումն էլ հենց այն է, որ Գագիկին արգելք դառնա թագավոր օծվելու: \nՆա մի ստոր փորձ էլ արավ պատանու կյանքի դեմ, բայց անհաջող: \nՏերը փրկեց Գագիկին և նա էլ կօգնի նրան ժառանգելու յուր գահը, — ավելացրեց Վահրամը:\n\n— Լա՜վ, թող այդպես լինի: \nՄենք նախ աշխատենք հեռացնել հույներին և հարմար ժամանակ Գագիկին Անի բերել տանք թագավոր օծելու, որպեսզի փշրվեն Վեստ Սարգսի հույսերը, — համաձայնվեցին իշխանները և ցրվեցին, որոշելով, որ ամեն մեկը յուր գնդերը պատրաստի և մինչև վերջին շունչը կռվի հույների դեմ և ոչ մի դեպքում Անին չհանձնեն նրանց:\n\nԱյդ որոշումը կայացնելուց մի քանի օր հետո Հարպիկը և Ստեփանիկը մի գնդի գլուխ անցած արդեն պատրաստ էին Անիից դուրս գալու և դեպի Հայաստանի արևմտյան սահմաններն արշավելու:",
    "ԼՈՒՍԻԿԸ ԲԱՆՏՈՒՄ\nԽենթը Անի մտնելուց հետո արդեն տեսնվել էր դարբին Ղևոնդի հետ, որը թեև վիրավոր, բայց ամեն վտանգից ազատ ծառայում էր մահճին: \nԲայց Խենթը նրանից ոչ մի տեղեկություն չկարողացավ ստանալ, թե ո՞վ էր հարձակվողը և թե ի՞նչ եղավ Լուսիկը: \nԽենթի համար պարզ էր, որ Լուսիկը հափշտակված է, բայց թե ո՞վ էր հափշտակել և ինչու՞, այդ նրա համար դեռ մութն էր:\n\nԽոր մտքերի մեջ ընկղմված նա անցնում էր Անիի փողոցներով, երբ պատահեց Ստեփանիկը և նրա թևից քաշելով ասաց.\n— Խե՜նթ, Լուսիկիս գտիր, ու՞ր է նա…\n— Հը՛մ, Ստեփանի՜կ իշխան, այդ դու՞ ես, — ասաց Խենթը և կարեկցաբար դիտեց նրա դեմքը:\n\n— Ես եմ, Խե՜նթ, բայց ես կխելագարվեմ, եթե Լուսիկիս չգտնես: \nԱ՛խ, ես այդ օրին չէի սպասում:\n\n— Գնա՜, — ասաց Խենթը հրամայողաբար:\n\n— Ու՞ր գնամ, Խենթ:\n\n— Գնա՜, — կրկնեց Խենթը:\n\n— Իսկ Լուսի՞կս:\n\n— Գնա՜:\n\n— Հա՜, հասկանում եմ քեզ, Խե՜նթ, և վստահում: \nԵս անում եմ, որովհետև հայրենիքս ինձ կանչում է:\n\n— Գնա և վստահ եղիր Խենթի վրա: \nՆա կգտնի Լուսիկին, — ասաց Խենթը և յուր երկար փայտը շարժելով առաջ գնաց առանց ուշք դարձնելու Ստեփանիկին, որը դեռ սառած նրա ետևից էր նայում:\n\n— Իսկական խենթ է, ո՞վ կասի, թե սա դիտմամբ է խենթ ձևանում: \nՎստահ եմ, որ կգտնի Լուսիկիս,— ասաց Ստեփանիկը և շուտով անհետացավ: \nՔիչ հետո նա մի գնդի գլուխ անցած Հարպիկի հետ միասին դուրս եկավ Անիից, այնինչ Խենթը յուր փայտը օրորելով, գզգզված մազերով և յուր վայերն ասելով անցնում էր Անիի մի փողոցից մյուսը և ամեն տեղ կանգ առնելով աջ ու ձախ նայում, լսում էր մարդկանց խոսակցությունները և կրկին առաջ գնում: \nԵթե նայողը լավ ուշադրություն դարձներ, կտեսներ, որ Խենթի աչքերից երբեմն արտասունքներ են գլորվում և կորչում նրա մորուքի մեջ:\n\n— Չէ, չկա Լուսիկը, Անիում ոչ մի տեղ չէ երևում, ով գիտե այժմ որտե՞ղ է հեծեծում և յուր Խենթին ձայն տալիս: \nԻսկ Խենթը ուժ չունի նրան ազատելու... բայց չէ, ես կրկին պետք է սև մարդու պոչից բռնեմ, սիրտս գուշակում է, որ այդ նրա գործն է և Լուսիկը ահա այս պատերի մեջն է: \nՈ՛հ, եթե հնար ունենայի քարուքանդ անել այս պատերը, այն ժամանակ Լուսիկիս կգտնեի, — ասաց նա և կատաղության հայացք գցեց դեպի Վեստ Սարգսի պալատը:\n\nՆա առաջ գնաց և մտավ Վեստ Սարգսի պալատը:\n\n— Է՛յ, հե՛յ, գիտեք` ով եմ ես կանչեց նա օրորվելով:\n\n— Օհո՛, Խե՜նթ, այս ու՞ր էիր, — ասացին ծառաները և շրջապատեցին Խենթին: \nՆրանք այսօր կարծես տրամադիր էին շատ ուրախանալու:\n\n— Աստծու մոտ, — ասաց Խենթը:\n\n— Աստծու մո՞տ, հետո ի՞նչ տեսար:\n\n— Մեռելնե՛ր, մեռելնե՛ր, մեռելնե՛ր…\n— Հա՛, հա՛, հա՛, — հռհռացին ծառաները:\n\n— Հետո մեռելների մոտ ի՞նչ էիր շինում:\n\n— Վա՛հ, ես էլ մեռած էի,— ասաց Խենթը և սկսեց պարել, զանազան ծամածռություններ անել, որ խելագարեցնելու չափ ծիծաղ էր պատճառում ծառաներին: \nՀետո նա սկսեց վազ տալ գավթի զանազան կողմը և բախելով մի դուռ կանչեց.\n— Այստեղ ո՞վ է ապրում:\n\n— Ես, Խե՜նթ, ի՞նչ ես ուզում:\n\n— Իսկ այստե՞ղ:\n\n— Իշխանը:\n\n— Իսկ գետնի՞ տակ, մութ բանտու՞մ:\n\n— Մի սիրուն աղջիկ, — ասաց հանկարծ ծառաներից մեկը:\n\nԽենթի գույնը թռավ: \nՆա զգաց, որ աչքերը մթնում են` սրունքները դողդողում:\n\n— Է՛յ, հիմարնե՜ր, ինչ եմ անում աղջիկ, ինձ գինի՜ տվեք, գինի՜, ահա հենց այստեղ, այս պատի տակ, — ասաց նա և ծալապատիկ անշարժ նստեց: \nԾառաները քիչ-քիչ հեռացան նրանից, երբ տեսան, որ Խենթը այլևս չի ծիծաղեցնում իրենց, այլ գլուխը պատին հենած ուզում է ննջել:\n\nԱնցավ մի փոքր ժամանակ: \nԽենթը տեղից չէր շարժվում. ինչպես մի արձան անշարժ էր, անձայն: \nՆրա դեմքի ոչ մի մկանը չէր շարժվում, աչքերը բաց, անթարթ, իսկ դիրքն` անփոփոխ: \nՏեսնողը կասեր, թե Խենթի մեջ այդ միջոցին հոգի, շունչ չկա: \nՀիրավի, այդ միջոցին նրա հոգին այդտեղ չէր, կարծես բաժանվելով մարմնից թռել գնացել էր նա ով գիտե ուր, դեպի որ աշխարհը... \nԱյո, Խենթը այդ միջոցին թմրած էր, քարացած, բայց եթե սրատես աչքեր լինեին և կարողանային թափանցել մինչև նրա սրտի խորքը, կտեսնեին, որ նրա սրտի ամենամութ խորշերում, նրա հոգին կաշկանդված տանջվում է ու հեծծում... \nՍոսկալի է նրա հոգու տանջանքը: \nՀեշտ է ասել հոգու տանջանք, դա մարմնական տանջանք չէ, երբ մենք ցավ ու կսկիծ ենք զգում ու գոռում, ախ ու վախ քաշում, արտասվում և թեթևացնում մեր ցավը: \nԻսկ հոգեկան տանջանքի ցավն ու կսկիծը այդպես չէ, նա արտասուք չունի, որ գոռա, աղաղակի, այլ լուռ ու անձայն կրծում է մեր սիրտը, շամփրում սրտի ամենաքնքուշ տեղերը, ցամաքեցնում արտասուքները աչքերի մեջ և գեհենը վառում հոգու մեջ... \nԵվ Խենթն էլ այդ իսկ վայրկյանին տանջվում էր հոգեպես: \nԴառն մտքերը վիթխարի գազանների նման իրար հետ կռիվ էին մտել, իրար արյուն էին ծծում, և սոսկալի մռնչյունով խորտակվում, ոչնչանում, նրանց տեղ նոր մտքեր էին բարձրանում օվկիանի ալիքներից էլ բարձր, գրկվում իրար հետ, փրփրում և խորտակվում... \nԵվ Խենթի գլխի մեջ այդ իսկ րոպեին լսվում էին և՜ որոտմունքի գոռ ձայներ, և՜ գազանների կատաղի մռնչյուն, և՜ թնդյուն, և՜ սուլոց, և՜ ահեղ դժոխային ձայներ…\tԱյդ ժամանակ մարդուս մարմինը թեկուզ կտոր-կտոր արա, ասեղներով ծակծակիր, հավատացած եղիր, որ նրանից չես լսի հառաչանքի ո՜չ մի ձայն, ցավի ո՜չ մի կսկիծ, դեմքի մկանունքի և ո՜չ մի շարժում…\nԵվ Խենթն էլ երկար ժամանակ չէր զգում այն աքացիները, որ շարունակ հասցնում էր նրա մոտը կանգնած մի մարդ:\n\n— Է՛յ, Խե՜նթ, չե՞ս զգում, վեր կաց, այստեղ մնալ չի կարելի, — ասում էր այդ մարդը` շարունակ աքացի տալով նրան: \nԲայց Խենթը չէր զգում, չէր իմանում:\n\n— Մեռա՞ր, ի՞նչ է, — ասաց մարդը նորից և նրա թևից այնպիսի ուժգնությամբ քաշեց, որ Խենթը շփոթված ոտքի կանգնեց և ապուշի նման նայեց այդ զինված և իր մոտ կանգնած մարդուն:\n\n— Հը՛, կորի՜ր այստեղից, սա խենթերու տեղը չէ, թե որ իշխանը քեզ այստեղ տեսնի, ինձ էլ արևի երես ցույց չի տա:\n\n— Ինչու՞, ի՞նչ է պատահել, — ասաց Խենթը լուրջ կերպով, դուրս գալով խենթության դերից:\n\n— Ինչու՞…\tԲայց մի՞թե ես պարտավոր եմ հաշիվ տալ:\n\n— Ի՞նչ կա, որ ես էլ իմանամ:\n\n— Գնա՜, — ասաց մարդը հրամայողաբար:\n\nԽենթը զգաց, որ հեռու գնալ չի կարելի: \nՆա փայտը օրորեց, մի քանի խենթական ոստյուններ արեց և հենց ուզում էր ետ դառնալ, երբ մի սուր ծղրտոց, լսեց և Խենթին սարսափահար տեղն ու տեղը մեխեց:\n\nԽենթը մի վայրկյան քարացած մնաց: \nԿսկիծը նորից ցնցեց նրա ուղեղը և սառեցրեց արյունը: \nԱյդ ձայնը, ծղրտոցը ծանոթ էր Խենթին, դա կարծես Լուսիկի ձայնը լիներ, որ տեսնելով Խենթին, սոսկալի ծղրտոց էր արձակել և ո՞վ գիտե ուշագնաց եղել: \nԲայց թե ու՞ր էր Լուսիկը և որտեղի՞ց լսվեց նրա ծղրտոցը, այդ չկարողացավ իմանալ Խենթը և դեռ քարացածի նման կանգ էր առել, երբ պահապան զինվորը հրեց նրան և, դիմելով ծառաներին, ասաց.\n— Է՛յ, տարեք Խենթին այստեղից, թե չէ նիզակիս համը կտեսնի:\n\nԾառաները մոտ վազեցին և, համարյա շալակելով Խենթին, դուրս տարան այդ տեղից, ուր մնաց նրա սիրտն ու հոգին…",
    "ՀՈՒՆԱՑ ԶԱՐԴԸ\nՀունաց բանակը հետզհետե մոտենում էր Անիին՝ յուր ետևից թողնելով ավերի և մոխրի կույտեր: \nԱյդ բանակի հետ էր Վեստ Սարգիսը, որ խորհուրդներ էր տալիս, հայերի թույլ կողմերը նշում, որպեսզի հույներն ավելի հեշտ տիրեն Հայաստանին, հեշտ ձեռք ձգեն Անի քաղաքը: \nՆա տվեց յուր խորհուրդները և ասաց, որ եթե Վահրամյանք Անիի դռները փակեն, ինքը խոստանում է գաղտնի աջակցել հույներին: \nԵվ ապա որպեսզի յուր սև գործերը ոչ ոք չտեսնի, որպեսզի յուր անամոթ դավաճանությունը հայերը չիմանան, թողեց բանակը և հեռացավ ուր որ:\n\nՀունաց հրամանատարը մեծ պատվով նրան ճանապարհ ձգեց, սակայն երբ անհետացավ Վեստ Սարգիսը, հեգնական ժպիտ արձակեց նրա ետևից և ասաց.\n— Հայի խե՜լք, յուր ազգը մատնելով ուզում է իշխանություն ձեռք ձգել, բայց չի հասկանում թշվառականը, որ յուր համար էլ է հոր փորում:\n\nԵվ հունաց բանակը, կանգ առնելով մի կանաչապատ դաշտավայրում, սկսեց յուր հանգստության վրա մտածել, որպեսզի մյուս օրը մեծ հանդեսով մուտք գործի Շիրակի դաշտավայրը, ուր գտնվում էր և հռչակավոր Անին:\n\nՇուտով մութը պատեց, և աջ ու ձախ սկսեցին խարույկներ վառվել, որոնք հետզհետե սկսում էին բազմանալ և մի տեսակ կենդանություն տալ ամայի դաշտավայրին: \nԻշխաններն սկսեցին իրենց քեֆը, իսկ զինվորներից ոմանք կերակուր էին պատրաստում, ոմանք էլ, թիկն տալով խարույկների մոտ, տաքանում էին և քաղցր զրույց անում մինչև որ իրենց ընթրիքը պատրաստվեր: \nՓչում էր սառը, հյուսիսային քամին, որը սարսռեցնում էր զինվորների մարմինները: \nԹեև եղանակը գարուն էր, բայց Հայաստանի ցուրտ քամին գիշերները անպակաս էր այն կողմերում: \nԵրկինքը պարզ էր ու անամպ, և այդ անհուն մուգ-կապույտի մեջ լողում էին անթիվ աստղեր և ինչպես ադամանդներ փայլփլում: \nԼուսին չկար, նրա վերջին չքման ժամանակն էր, ուստի և աստղերը երևում էին երկնակամարի վրա իրենց ամբողջ պերճությամբ, իրենց ամբողջ շքեղությամբ, այնինչ Հայաստանի զով ու սառն քամին ով գիտե որտեղից գալով, սուլելով անցնում էր հունաց բանակի միջով` հանգցնում նրանց խարույկները և կորչում հեռու՛-հեռո՛ւ...\nԸնթրիքը վերջացավ: \nԶինվորներից շատերը, հոգնածությունից նեղացած, քաշվեցին իրենց վրանները, փաթաթվեցին իրենց լայնածավալ վերարկուների մեջ, և շուտով լսվեց նրանց անուշ խռմփոցը, այնինչ մի քանիսը դեռ շարունակում էին իրենց զրույցը: \nՄիայն պահապանները արթուն հսկում էին բանակի շուրջը և, իրենց չափավոր քայլվածքը երբեմն դադարեցնելով, խմբվում էին երկուսը կամ երեքը միասին և սկսում իրար հետ զրույց անել, որպեսզի մոտեցող քունը կարողանային իրենցից փախցնել:\n\nԱհա բանակի մի կողմում երկու պահապան կանգ են առել և խոսում են:\n\n— Ցուրտ է, ցուրտ, — ասում է նրանցից մեկը, որի բեղերը նոր էին ծլել նրա արևակեզ դեմքին:\n\n— Հա՜, ճիշտ է, փչում է հյուսիսային սառը քամին, այնինչ, եթե քամին դադարեր, տաք կլիներ:\n\n— Բայց քամին դադարելու ամենևին միտք չունի, իսկ ես սառչում եմ:\n\n— Պետք է դիմանալ, մինչև լույս մեզ իրավունք չկա շարժվելու:\n\n— Ս՛ս…\tմեր հրամանատարը շրջում է, նա աչք է անցնում բանակը, պետք է ամեն մի պահապան յուր տեղում կանգնի, — ասաց երիտասարդ հույնը և, նիզակը ձեռքն առնելով, սկսեք նշանակված տեղում անց ու դարձ անել:\n\nՔիչ հետո, հիրավի, հույն հրամանատարը, մի քանի իշխաններով շրջապատված, բանակն էր դիտում և պահապաններին ստուգում: \nՆա մոտեցավ երիտասարդ հույն պահապանին էլ, որ զինվորական պատիվ տվեց իրեն: \nԵվ հրամանատարը տեսնելով, որ ամեն ինչ կարգին է, որ պահապանները լուրջ կերպով հսկում են բանակը, միամիտ յուր վրանը մտավ: \nԲանակի մեջ հետզհետե տիրեց խոր լռություն և խարույկներն էլ կամաց-կամաց սկսեցին հանգչել, չքանալ, և բանակը ընկղմվեց խավարի մեջ:\n\n\n\n\n\n\nՇարժումը դադարեց, և մեռելությունը տիրեց ամեն տեղ: \nԱստղերի թույլ լուսավորության տակ երևում էին միայն պահապանների սև ուրվագծերը, որոնք ինչպես գիշերային վհուկներ` դանդաղ, բայց չափավոր քայլերով շրջում էին մի տեղից մյուսը: \nԵրիտասարդ հույն պահապանը, որ նույնպես շրջում էր, հանկարծ կանգնեց և լայն բաց արած աչքերով նայեց իր առջև: \nԲայց այնտեղ ոչինչ չկար, մութ էր ու խավար: \nՆա լույս ժամանակից հիշում էր, որ իրենից քիչ առաջ տարածվում էր մի փոքրիկ ձոր, որի միջով վազում էր փոքրիկ առվակը, իսկ այժմ այնքան մութ էր, որ այդ առվակը, այդ ձորը չէր երևում, թեև պարզ լսվում էր առվակի խոխոջը:\n\n— Ո՛հ, ինչ հիմար բան է գիշերը պահապան լինել անծանոթ տեղ, օտար երկրում, ուր չես իմանում, թե ինչ կա, ինչ չկա: \nՀիմա ես ի՞նչ անեմ, որ այստեղից, հանկարծ մի գունդ դուրս գա և վրա տա մեր բանակին... \nԴոքա առաջ ինձ կսպանեն, իմ մատաղ կյանքը կխավարեցնեն` առանց հնար ունենալու ընկերներիս ձայն տալու. բայց ես ի՞նչով եմ մեղավոր, մի՞թե մեղք չեմ, — ասում էր պահապանը ինքն իրեն և միևնույն ժամանակ զգում, որ քունը ամեն կերպ հաղթահարում է իրեն: \n— Է՛հ, գոնե շուտ լուսանար, ես իմ հերթից պրծնեի, վաղը անուշ քնեի... \nԲայց այս ի՞նչ բան է, — ասաց նա և աչքերը սկսեց տրորել: \nՆրա աչքին երևաց, որ ինչ-որ մի սև կետ երբեմն բարձրանում է ձորի միջից, երբեմն անհետանում: \n— Զարմանք բան, այժմ ոչինչ չկա, մի՞թե ես խաբվում եմ... այս կողմերը գազաններ էլ շատ կլինեն, ի՞նչ կլինի, եթե մի խումբ գայլեր հանկարծ վրաս թափվեն... \nՕ՛... սարսափելի է գայլերի ատամների տակ. անպիտանները մի վայրկյանում ինձ կուլ կտան, ոսկորներս անգամ չեն թողնի…\tբայց քունս սաստիկ տանում է, ի՞նչ կլինի, եթե այս կանաչ խոտի վրա պառկեմ և քիչ, շատ քիչ քնեմ, գոնե մի րոպե, ո՞վ կտեսնի ինձ, կամ ի՞նչ վտանգ կարող է սպառնալ բանակին` ոչի՜նչ: \nԵս հավատացած եմ, որ ոչինչ. հայերը չեն համարձակվի մեր բանակի վրա արշավել, — ասաց զինվորը և կիսաթեք ընկավ գետնին` գլուխը դնելով ձեռքերի վրա:\n\n— Այս անպիտան քամին էլ հոգիս հանեց. ես դողում եմ ամբողջ մարմնովս, ու՛ֆ, — ասաց դարձյալ պահապանը, կոլոլվեց վերարկուի մեջ, նրա աչքերը ծածկվեցան, և անուշ նիրհը պատեց նրան: \nՉնկատեց էլ, թե ինչպես ձորի միջից մի գլուխ երևաց, որն աջ ու ձախ նայելուց հետո, փորսող տալով առաջ եկավ դեպի պահապան զինվորը: \nԱյդ մարդը մերկ սուր ուներ ձեռքին` պատրաստ յուր հակառակորդի կուրծքը մխելու:\n\nՓորսող տալով նա մի փոքր առաջ եկավ և կանգ առավ, կարծես շունչը ետ բերելու և դիտելու, թե ոչ ոք հո չի տեսնում իրեն: \nԵրբ համոզվեց, որ ամեն ինչ շուրջը խաղաղ է, որ պահապանները բոլորն էլ քնած են, կրկին առաջ սողաց և վայրենի աչքերով դեպի քնած պահապանը նայեց, ապա նա կզեց և սուրը պատրաստեց մի ոստյուն անելու դեպի յուր զոհը, բայց հենց այդ միջոցին պահապան զինվորը շարժվեց և բաց արավ աչքերը: \nՆա իրենից մի քայլ այն կողմ երկու փայլուն աչքեր տեսավ, որոնք ուղղված էին իրեն, կարծես ուզում էին կլանել իրեն: \n§Ի՞նչ է այդ, մի՞թե աչքերս խաբում են ինձ», — մտածեց զինվորը և մի վայրկյան փակելով աչքերը` նորից բաց արավ և սարսափեց…\tՆա տեսավ հենց յուր առջև չոքած մի մարդ, որի ձեռքի սուրը մի ակնթարթ միայն փայլեց, ապա զգաց սուր ցավ, որից իմացավ, որ սուրը մխվեցավ յուր կոկորդի մեջ:\n\nԵրիտասարդ պահապան զինվորը մահվան մի քանի ցնցումներ արավ և մնաց անշարժ, այնինչ ձորից դուրս եկող մարդը կրկին փորսող տալով ետ-ետ գնաց և կորավ մթության մեջ...\nԱնցավ շատ կարճ ժամանակ. այն կողմից, որտեղից առաջ երևացավ փորսող տվող մարդը, այժմ խումբ-խումբ մարդիկ երևացին, որոնք, մի փոքր կանգ առնելով, զգուշությամբ դիմեցին դեպի բանակը:\n\n— Ստեփանի՜կ, քո գունդը աջ կողմից տար, իսկ ես կաշխատեմ նրանց փախուստը արգելել, — ասաց մի մարդ, որ ձեռքին ահագին սուր էր ճոճում:\n\n— Լավ, Հարպի՜կ իշխան, միամիտ մնա, հույներին լավ դաս կտանք, նրանց պահապանները բոլորն էլ մորթված են և մեր ճանապարհը հարթված է, մինչև նրանք զարթնեն, մենք նրանց գլուխները կկտրենք, — ասաց Ստեփանիկը և յուր գունդը դեպի աջ տարավ:\n\nՍկսվեց կոտորածը լուռ, առանց աղմուկի, երբ հանկարծ, կեսգիշերին, հունաց բանակից բարձրացավ վայնասունի, ճիչ ու գոռոցի ձայներ: \nՔնած զինվորները ոտքի կանգնեցան. նրանցից ո՜րը զենք առավ, ո՜րը ուզեցավ փախուստ տալ, բայց հայ կտրիճների սուրը ամեն տեղ հասնում էր նրանց և յուր հունձը անում:\n\nԿոտորածը դեռ շարունակվում էր, երբ բացվեցավ արշալույսը և լուսավորեց պատերազմի դաշտը: \nՍոսկալի էր այդ դաշտը: \nՄի խումբ կտրիճ հայերից կոտորվել էր հունաց բանակի մեծ մասը, իսկ մնացածը լեղապատառ փախուստ էր տալիս, ո՜րը ձիով, ո՜րը ոտքով:\n\nԱյդ ժամանակն էր, որ Հարպիկ իշխանը յուր արյունալի սուրը ձեռքին պտրում էր մեկին և գտավ նրան: \nՀարպիկ իշխանը տեսավ, որ հույն հրամանատարը հույն գնդի առաջ ընկած քաջությամբ կռվում է և ուզում է ճանապարհ բանալ Ստեփանիկի կտրիճների միջից:\n\n— Անիծյա՜լ հույն, մի՞թե չես ճանաչում լեռների ավազակին, — գոռաց նա և մղվեցավ կռվողների մեջ:\n\nՀույն հրամանատարը նայեց նրան և սոսկաց: \nՆա ուզեց ետ դարձնել յուր ձիու գլուխը և փախուստ տալ, բայց ուշ էր: \nՀարպիկի սուրը կես արեց նրա գլուխը, և նա արյունաթաթախ ցած գլորվեց:\n\nԵրբ հույները նկատեցին իրենց հրամանատարի ընկնելը, շտապեցին փախուստ տալ կռվի դաշտից: \nԵվ Հարպիկ իշխանը արգելք չեղավ նրանց: \nՆա տեսավ, որ հունաց այդ բանակը բոլորովին ջախջախվեցավ և թե նա այլևս պետք էլ չի կարող գալ:\n\n— Այդ ջարդը լավ դաս էր հույներին, թող հունաց կայսրը նոր բանակ կազմի և Հայաստան ուղարկի, — ասաց Հարպիկը յուր արյունոտ սուրը սրբելով...",
    "ԴԱՎԱՃԱՆԻ ԱՐՏԱՍՈՒՔԸ\nՀունաց բանակի ջարդվելու լուրը Անի հասավ և ցնծությամբ լցրեց հայերի սիրտը: \nԱմբոխն սկսեց ջերմեռանդ աղոթքներ առաքել առ Ամենաբարձրյալը, որ նա հովանի կացավ Հայաստանին և չձգեց հույների ձեռքը, այնինչ իշխաններն էլ մյուս կողմից ցնծության խրախճանք կազմեցին և տոնեցին հայոց գնդի այդ մեծ հաղթությունը: \nԱյդ ժամանակն էր, որ Վեստ Սարգիսն էլ մուտք գործեց Անի և երբ տեսավ անեցվոց ուրախությունները, երբ լսեց նրանց զվարթ հաղթական երգերը, մռայլվեցավ, հուզվեց նրա սիրտը և խռովեց հոգին:\n\n«Ի՞նչ է արդյոք պատահել, — մտածում էր նա, — ինչու՞ անեցիք այդպես ուրախ են և հաղթական երգեր են երգում. մի՞թե դրանց հայտնի չէ, որ հունաց բանակի քաջ լեգեոնները ուր որ են կերևան և մոխրի ու կրակի կույտեր կդարձնեն Անին…\nԽելացնորներ, ի՞նչ են ուրախանում, ի՞նչ են երգում, չէ՞ որ Վեստ Սարգիսը սպասում էր, որ տեսնի անեցիներին մռայլ, հուսահատ... \nԱյս ի՞նչ է պատահել», — մտածում էր Վեստ Սարգիսը և մռայլված առաջ գնում դեպի յուր պալատը:\n\nՎեստ Սարգիսը դեռ չգիտեր Հունաց բանակի ջարդը:\n\n— Եղո՜, ի՞նչ է պատահել անեցիներին, ինչու՞ նրանք ուրախ են, — դարձավ Վեստ Սարգիսը մռայլ դեմքով իրենից անբաժան Եղոյին: \nԵղոն ոչինչ չպատասխանեց: \nՆա էլ մռայլ էր, նա էլ հուսահատ. երևում էր, որ դժվարանում էր յուր տիրոջը ուղիղ պատասխան տալ. չէ՞ որ դրանով կվշտացներ յուր տիրոջը:\n\n— Եղո՜, մի՞թե ճիշտ է, որ անեցիք ուրախ են, թե այդպես է թվում միայն ինձ, — հարցրեց նա դարձյալ:\n\n— Այո, տե՜ր, չեք սխալվում, — պատասխանեց Եղոն:\n\n— Բայց ինչու՞, ի՞նչ է պատահել:\n\n— Մի ցավալի բան, տե՜ր:\n\n— Ի՞նչ…\tմի՞թե Գագիկը…\n— Ո՜չ, տե՛ր, ո՜չ, Գագիկը չի համարձակվի Անի մտնել,— ընդհատեց Եղոն շշնջալով:\n\nՎեստ Սարգիսը մի փոքր հանգստացավ:\n\n— Ուրեմն ի՞նչ է պատահել, խելագարվել են, ի՞նչ է, ինչո՞ւ են նրանք ուրախանում, երբ մի քանի օրից հետո պիտի կոտորվեն հունաց բանակի ձեռքով: \nՄի՞թե այդ չեն հասկանում:\n\n— Հը՛մ, դա անցավ, — ասաց Եղոն` մի հեգնական ժպիտ արձակելով:\n\n— Ի՞նչպես թե անցավ:\n\n— Այնպես անցավ, որ հունաց բանակի հետքն էլ չի մնացել, մինչդեռ մենք ոլորուն ճանապարհներով ժամանակ էինք վատնում և սպասում հունաց բանակին, որ Անի հասնի, անեցիք քնած չեն եղել: \nՀարպիկ իշխանը Վահրամյանց գնդերի գլուխ անցած մեծ ջարդ էր տվել նրանց հենց այնտեղ, ուր մենք թողինք նրանց:\n\n— Բայց մի՞թե այդ ճշմարիտ է, Եղո՜, մի՞թե ահեղ հունաց բանակը մի ավազակից ջարդվեց:\n\n— Կատարելապես ճշմարիտ: \nԵս այդ բոլորը ստուգեցի հենց որ Անիի դռներին հասանք:\n\n— Եվ այդ հաղթության վրա՞ են ուրախանում անեցիք, — հարցրեց Վեստ Սարգիսը գունատ դեմքով:\n\n— Հե՜նց դրա վրա:\n\n— Լավ, այդ առաջինը ջարդվեց, բայց տասն ուրիշ բանակներ կգան, քնած չէ Վեստ Սարգիսը, — պատասխանեց նա սրտի կսկիծից գունատված դեմքով և ձին առաջ քշեց: \nԵրբ նա հասավ ս. Լուսավորչյա մայր եկեղեցու մոտ, ուր խմբված էին իշխաններ, հոգևորականներ և ժողովուրդ, մի րոպեում նրա դեմքի մռայլը անհետացավ և մի այնպիսի գոհունակության և ուրախության արտացոլումն ստացավ, որ ժողովուրդը նայելով նրա դեմքին` փսփսաց իրար մեջ.\n— Ահա խնամակալը եկավ, տեսեք ինչքա՛ն նա ուրախ է:\n\n— Կեղծ է նրա ժպիտը, — ասաց կանգնածներից մեկը:\n\n— Ո՜չ, կեղծ չի կարող լինել, նայեցե՜ք, — ասաց նրա խոսակիցը և մատով ցույց տվեց դեպի Վեստ Սարգիսը:\n\nԱմենքը դեպի Հայաստանի գահի խնամակալը նայեցին: \nՎեստ Սարգիսը ձիուց ցած էր իջել և համբուրելով եկեղեցու դռները, ուրախության առատ արտասուքներ էր թափում և բարձր, լսելի ձայնով ասում.\n— Ո՛հ, ամենակա՜լ տեր, դու չկորցրիր որբացած հայերին և նրա թափուր գահը պահպանեցիր: \nՏե՛ր, ընդունիր իմ գոհունակության անարժան աղոթքը և հաստատ պահիր Բագրատունյաց գահը մինչև հավիտյան:\n\nԱպա նա դառնալով իշխաններին, հոգևորականությանը, սեղմում էր նրանց ձեռքերը և Հուդայի համբույրներ տալիս:\n\n— Կեցե՛ք և իմ անկեղծ ուրախությունը ձեր ուրախությանը: \nՎեստ Սարգիսը հոգով ուրախ է հայերի քաջության և հաղթության համար: \nԹող խորտակվեն հույները, թող կորչեն մեր թշնամիները, — ասում էր նա և աչքերից թափում ուրախության արցունքներ:\n\n— Տեսնու՞մ ես, բարեկա՜մ, ինչքա՛ն նա ուրախանում է, — ասաց ժողովրդի միջից առաջին բարձրահասակ մարդը:\n\n— Տեսնում եմ, տեսնում: \nԵս նկատում եմ, որ Վեստ Սարգիսը ուրախությունից արտասվում է,— պատասխանեց խոսակիցը մտամոլոր:\n\nԲայց չէ՞ որ ասում էին, թե Վեստ Սարգիսը դավաճան է:\n\n— Հա՜, ասում են:\n\n— Բայց մի՞թե դավաճանը այդպես կուրախանա հունաց բանակի ջարդվելուց կամ մի՞թե նա այդպիսի խոսքեր կասի…: \nԴու լսեցի՞ր` նա ինչ ասաց:\n\n— Լսեցի, բարեկա՜մ:\n\n— Ուրեմն նա դավաճան չէ, ինչպես ասում են:\n\n— Չգիտեմ, — պատասխանեց խոսակիցը, — գուցե նա դավաճան չէ և զուր մեղադրում են:\n\n— Չէ, ես հավատում եմ, որ մեր թագավորության խնամակալը բարի մարդ է, շատ բարի և դավաճան չէ, — ասաց առաջին խոսակիցը:\n\n— Ո՞վ գիտե, բարեկա՜մ, մեր խելքը հեռու չի կտրում, ո՞վ գիտե` ի՞նչ կա նրա սրտի մեջ թաքնված, իսկ դա մեզ այդպես է ցույց տալիս, — ասաց երկրորդ մարդը և շուտով խառնվեցավ ամբոխի մեջ:\n\nԱյդ ժամանակ իշխաններն արդեն ցրվել էին և Վեստ Սարգիսն էլ հեռացել դեպի յուր պալատը:\n\nԲայց ամբոխը դեռ խումբ-խումբ կանգնած խոսակցում էր, երբ հանկարծ փողոցի ծայրում մի մարդ երևաց, որ գրավեց բոլորի ուշադրությունը:\n\n— Խե՛նթը, Խե՛նթը գալիս է, — կանչեցին մի քանի ձայներ:\n\nՀիրավի Խենթն էր, որ երևաց փողոցի ծայրին յուր անբաժան երկար փայտը ձեռքին: \nՆա մոտեցավ ամբոխին և աչքերը վայրենաբար աջ ու ձախ պտտեց: \nԱմբոխը տեղ բացեց և շրջապատեց Խենթին: \nԱմբոխը տրամադիր էր այսօր ուրախանալու և լսելու Խենթին:\n\n— Հե՛յ, հե՛յ, ճանապարհ տվեք, ինձ ճանապարհ տվեք, — կանչեց նա և բարձրանալով մի քարի վրա, նայեց շուրջը և ապա խիստ սրտակտոր ձայնով ասաց.\n— Ինձ մի հարցնեք` ո՞վ եմ ես,\nՎա՛յ ինձ, վա՛յ ինձ…\nՍիրուն ու շեն Անին եմ ես,\nՎա՛յ ինձ, վա՛յ ինձ...\n— Խե՜նթ, ինչո՞ւ ես վայ կանչում, չէ՞ որ այսօր ուրախանալու օր է: \nՉե՞ս տեսնում` ամենքը ուրախ են, որովհետև հույներին ջարդել են հայերը, — ասաց ամբոխից մի ծեր մարդ:\n\n— Սուտ է այդ բոլորը, ամենքը ուրախ չեն, — պատասխանեց Խենթը:\n\n— Ամենքը ուրախ են, Խե՜նթ, թե՜ իշխան, թե՜ ռամիկ. միայն դու ես, որ կրկին վայ ես կանչում, — պատասխանեց նույն մարդը:\n\n— Ես պիտի կանչեմ վա՛յ, մինչև որ նա կա և ապրում է:\n\n— Ո՞վ, Խե՜նթ, ո՞վ կա և ապրում է, — հետաքրքրությամբ հարցրեցին զանազան կողմերից:\n\n— Նա, նա, ով լալիս է և ուրախանում, ով ժպտում է և տրտմում, ով աղոթում է և անիծում:\n\n— Ի՞նչ ես ասում, Խե՜նթ, մենք ոչինչ չենք հասկանում: \nԱսա՜, ո՞վ է այդ մարդը, որ ուրախության ժամանակ տրտմում է, իսկ տրտմության ժամանակ ուրախանում, — պատասխանեց նույն ծերունին և հետաքրքրությամբ Խենթին նայեց:\n\n— Վա՛հ, մի՞թե դուք աչքեր չունեք, որ տեսնեք, ականջ չունեք, որ լսեք: \nՕձը թույն է պատրաստում և յուր քաղցր խոսքերով ձեզ քնեցնում:\n\n— Ո՞վ է այդ մարդը, Խե՜նթ, մի՞թե Վեստ Սարգիսն է, որ այսօր լիասիրտ արտասվում էր և գոհունակության մաղթանքներ ուղղում հայոց հաղթության համար:\n\nԽենթի աչքերում ուրախության կայծակներ շողացին: \nՆա հասել էր յուր նպատակին և ամբոխը արդեն գլխի էր ընկնում:\n\n— Սուտ է, նա դավաճան չէ, — լսվեց հանկարծ մի ձայն ամբոխի միջից: \nԱմենքը այն կողմ նայեցին և տեսան մի բարձրահասակ մարդ, որ յուր փոքրիկ աչքերը դեպի Խենթն էր դարձրել և ուշադրությամբ լսում էր նրան:\n\n— Դու ի՞նչ գիտես, որ սուտ է, — պատասխանեց ծերունին:\n\n— Սուտ է: \nԵթե դավաճանը եկեղեցու դուռը համբուրի, իսկույն գետինը կպատռվի և նրան կուլ կտա:\n\n— Երեխա՞ ես, բարեկա՜մ, աստված յուր դատաստանը այդպես շուտ չի անում, դեռ ժամանակ է տալիս նրան ապաշխարելու, — պատասխանեց մեկը:\n\n— Բայց ես չեմ հավատում, որ Վեստ Սարգիսը վատ մարդ է:\n\n— Այո՛, ես էլ չեմ հավատում, ոչինչ չեմ տեսել, բայց շատ բան լսել եմ: \nԱսում են, որ նա մինչև անգամ ուզում է թագավոր դառնալ և այդ պատճառով ուզեցել է Գագիկ Բագրատունուն սպանել տա:\n\n— Ո՜չ, այդ անկարելի է: \nՈվ կհամարձակվի նրա մի մազին դիպչել: \nՄենք կխորտակենք Վեստ Սարգսի պալատը և իրեն էլ կտոր-կտոր կանենք:\n\nԱմբոխի միջից վիճաբանությունը հետզհետե տաք կերպարանք էր ստանում: \nԽենթը կայծը գցել էր և կռթնած յուր փայտին լուռ կացել. նա տեսնում էր, թե ինչպես այդ կայծը հետզհետե բորբոքվում ու աճում էր:\n\n— Մարդի՜կ, դատարկ-դատարկ խոսել պետք չէ, — ասաց նույն ծերունին, — մենք ավելի լավ կանենք, որ շուտով Գագիկին թագավոր օծել տանք:\n\n— Բայց նա փոքր է:\n\n— Ի՞նչ անենք, որ փոքր է. բայց նա քաջ է և խելոք:\n\n— Ու՞մ դիմենք, տղե՜րք:\n\n— Վահրամ իշխանին, մեր անգին Վահրամ իշխանին խնդրենք: \nՆա սիրում է մեզ և մեր խնդիրը ոտքի տակ չի ձգի:\n\n— Կեցցե՛ Գագիկ թագավորը, ապրի՛ Վահրամ իշխանը, — գոռաց ամբոխը, և նրա ձայնին արձագանք տվին Անիի շքեղ պալատներն ու շինությունները:\n\n— Գնա՛նք, գնա՛նք Վահրամ իշխանի մոտ, — կանչեց ամբոխից մի ձայն, — պետք չէ ուշացնել երկաթը տաք-տաք կծեծեն:\n\n— Գնա՛նք, գնա՛նք, — կանչեց ամբոխը և շարժվեց դեպի Վահրամ Պահլավունու պալատը, ճանապարհին շարունակ գոռալով.\n— Կեցցե՛ Գագիկ թագավորը, ապրի՛ Վահրամ իշխանը...\nԱմբոխին առաջնորդում էր Խենթը:",
    "ՍԵՎ ՁԵՌՔԸ\nՎեստ Սարգիսը լսում էր ամբոխի գոռ ձայնը և նրա սիրտը կսկծում էր: \nԱմեն անգամ, երբ ամբոխը «կեցցե՜ Գագիկ, ապրի՜ Վահրամ» խոսքերն էր ասում, նրա մարմինը փշաքաղվում էր և արյունը սառչում երակների մեջ: \nԲայց լուռ նայում էր այդ ամբոխին, և կատաղի վրեժխնդրության ալիքներն անցնում էին նրա մռայլ դեմքի վրայով: \nՍա նայում էր ամբոխին, նայում և սեղմված բռունցքով սպառնում նրան:\n\n— Դու, ցնորամի՜տ ամբոխ, մոռացած մի ուժեղ առյուծ, լամուկին քեզ համար թագավոր ես հռչակում և սողում ծեր աղվեսի ոտքերի տակ, բայց կգա ժամանակ, երբ դու նույն կեցցեները ինձ համար կկանչես և կսողաս ոտքերիս տակ ինչպես մի թույլ, անզոր մրջյուն... \nԲայց լավ իմացիր, որ այն ժամանակ քեզ փրկություն չի լինի, և Վեստ Սարգիսը, Հայաստանի օծյալ թագավորը միայն անիծյալ տնեցիների ոսկորների վրա պիտի թագավորի, միայն այն ժամանակ հոգիս կհանգստանա և կմոռանա այն վերքերը, որ այժմ հասցնում ես ինձ... \nԱյն ժամանակ, երբ տեսնեմ, որ այդ ամբոխը սողալով գալիս է ինձ մոտ և ոտքերս ընկնում, դրան ոտքերիս տակ տրորելով միայն կառնեմ վրեժխնդրության ծարավս... \nՕ՛, կգա այն ժամը, երբ կկոխկրտեմ այդ գարշելի ամբոխի արնաթաթախ դիակները և իմ թագավորության գահը նրա ոսկորների վրա կկանգնեմ: \nՎնաս չկա, հունաց մի բանակը չարգվեցավ, բայց Հունաստանը չկործանվեց: \nԱյնտեղ շատ լեգեոններ կան և այդ լեգեոնները գունդ-գունդ Հայաստանի վրա կարշավեն, իսկ եթե դրանք էլ չեն օգնի, թաթարաց գնդերը կգրգռեմ և գործ կդնեմ իմ խորամանկության ու խաբեության բոլոր հնարները մինչև որ ինձ հաջողվի Հայաստանի գահը բարձրանալ, կամ կործանել նրան…\tՄիայն երկու ճանապարհ եմ ընտրել. կամ պիտի կործանվի Հայաստանը և ամայի անապատ դառնա, կամ ես պիտի ժառանգեմ այդ գահը: \nԻսկ նպատակիս հասնելու համար չեմ խնայի ո՜չ մի միջոց, ո՜չ հարազատիս արցունքը, ո՜չ հայրենիքիս սերը և ո՜չ աստծուն: \nԹույն և մահ պիտի սփռեմ Հայաստանի մի ծայրից մյուսը և ավերակների ու մոխրի կույտեր պիտի դարձնեմ շեն քաղաքներն ու գյուղերը... \nԱհա թե ինչ է ցանկանում Վեստ Սարգիսը:\n\nԵվ Վեստ Սարգիսը սկսեց պղտոր հայացքով նայել ամբոխին, որ ծովի ալիքների նման ալեկոծվում էր և հառաջանում դեպի Վահրամ Պահլավունու շքեղ պալատը:\n\nՆա տեսավ մինչև անգամ, թե ինչպես դուրս եկավ ամբոխի առաջ ծերունի Վահրամը և ինչ-որ բան ասաց ամբոխին. իսկ ամբոխը ինչպես մի մարմին կրկին հնչեցրեց յուր գոռ ձայնը և շուտով ցրվեցավ Անիի փողոցներում:\n\n— Ի՞նչ ասաց ծեր աղվեսը, երևի խոստացավ նրանց, թե շուտով Հայաստանի թափուր գահի վրա կբարձրանա մանուկ Գագիկը... հա՛, հա՛, հա՛, խելացնո՜ր Վահրամ, մի՞թե չգիտես, որ Հայաստանի գահը այժմ թափուր չէ, այլ գտնվում է «Սև Մարդու» երկաթե ճիրանների մեջ, որի ձեռքից ո՜չ ոք, ո՜չ Գագիկ, ո՜չ Վահրամ և ո՜չ աստված չեն կարող խլել...\nՎեստ Սարգսի խոսքերն ընդհատվեցան, նա ետ նայեց ու տեսավ յուր սիրելի Եղոյին, որը քրտնած, շունչը հազիվ ետ բերելով, ասաց.\n— Իշխա՜ն, մեր գործը հետզհետե դեպի վատն է գնում:\n\n— Ի՞նչ կա, Եղո՜ , ի՞նչ է պատահել, — հարցրեց Վեստ Սարգիսը, իբր թե ոչինչ տեղեկություն չուներ:\n\n— Տե՜ր, ամբոխը Գագիկին կեցցե է կանչում և, դիմելով Վահրամ իշխանին, խնդրում է շուտով Գագիկին Անի բերել և բազմեցնել թագավորության գահին:\n\n— Հետո՞, ի՞նչ պատասխանեց Վահրամ իշխանը:\n\n— Նա խոստացավ շատ շուտով այդ բանը գլուխ բերել, հասկացնելով, թե ինքն էլ նույն կարծիքին է, որովհետև Հայաստանը տանջվում է «Սև Մարդու» երկաթե ճիրանների մեջ:\n\n— Ինչպե՞ս, նա համարձակվեց հայտնի կերպով իմ դեմ խոսել:\n\n— Այո, տե՜ր, Սև Մարդ ասելով քեզ էր ակնարկում և ամբոխն էլ կարծես համամիտ էր նրան: \nՄի կայծ, փոքրիկ մի կայծ էր պետք, որ ամբոխը բորբոքվեր քո դեմ: \nՄիայն այդ ժամանակ նա, յուր տրտունջը հայտնելով, բավականացավ և ցրվեց, բայց երկյուղ կա, որ մյուս անգամ այդպես թեթև չի անցնի:\n\n— Այդ ամբոխը չի համարձակվի շշունջ հանել, իսկ եթե հանդգնի, ես կխեղդեմ նրան իմ ճիրանների մեջ: \nԲայց այդ թողնենք, Եղո՜, ասա ինձ, ու՞ր են թաքցրել Գագիկին: \nՊետք է մինչև հույների Անի մտնելը նրան ուղարկել յուր պապերի մոտ: \nՍուրը չհաջողեց, այժմ կարելի է թույն գործածել:\n\n— Առայժմ ինձ անհայտ է, տե՜ր, սատանան միայն գիտե, թե ուր են նրան թաքցրել, — ասաց Եղոն:\n\n— Լավ, մենք շուտով կգտնենք: \nԼուսիկի բերանից ամեն ինչ կարելի է իմանալ, հետևիր ինձ, — ասաց նա և Եղոյի հետ միասին գնաց յուր պալատի ներքնատներից մեկը, ուր խոնավ, մութ պատերի մեջ փակված էր Լուսիկը:\n\nՆա պառկած էր հարդի վրա լուռ, անձայն, որ կարծես կենդանության նշույլ չունենար վրան:\n\nԵղոն լուսավորում էր ջահով նրա գունատ, մեռելային դեմքը:\n\n— Նա կարծես քնած է, — ասաց Եղոն` մոտեցնելով ջահը Լուսիկի դժգույն դեմքին:\n\n— Եթե քնած է, պետք է զարթեցնել, — ասաց խրոխտ ձայնով Վեստ Սարգիսը:\n\n— Է՛յ, օրիո՜րդ, վեր կաց, իշխանը քեզ հետ ուզում է խոսել, — ասաց Եղոն հրելով օրիորդին:\n\nԼուսիկը սարսափահար վեր թռավ յուր հարդե անկողնից և վայրենաբար շուրջը նայեց: \nԽեղճը երկար արթուն մնալուց հետո նոր էր քուն մտել, նոր էր փակել հոգնած արտասվալից աչքերը և ընկղմվել երազների մեջ: \nՏանջալից և սոսկալի էին այդ երազները, երբ զարթեցրեց նրան Եղոն:\n\n— Ա՛հ, հա՜յր, մի՞թե դու ես, բայց ինչու՞ քո վրայից կաթկաթում է արյունը, այդ ի՞նչ է, ես սարսափում եմ, — ասաց Լուսիկը` սարսափահար դիտելով Վեստ Աարգսի դեմքը:\n\n— Խելքի արի, օրիո՜րդ, հայրդ չէ քո առաջ կանգնած, այլ իշխան Վեստ Սարգիսը: \nՀայրդ վաղուց ոգիների աշխարհն է գնացել: \nԶառանցանքներով մի՜ ապրի, այլ լսիր, թե ի՞նչ են հարցնում քեզ և ուղիղ պատասխանիր:\n\nԼուսիկը նայեց խոսակցին, նայեց և հիշեց դառն իրողությունը: \nՆա զգաց, որ ինքը բանտարկված է, միայնակ, անօգնական, անտեր յուր բանտի մեջ, ուր տանջում են դահիճները: \nԲայց նա իրեն չկորցրեց. թափահարեց իրանից թուլասրտության հոգին և խրոխտ կերպարանք առնելով հարցրեց.\n— Ի՞նչ է պահանջում ինձանից Հայաստանի գահի խնամակալը:\n\nՎեստ Սարգսի դեմքը ավելի խոժոռվեց: \nՆա զգաց, որ օրիորդը հեգնում է իրեն, որ նա ծիծաղում է խնամակալ բառի վրա:\n\n— Այս րոպեիս կիմանաս, թե Հայաստանի գահի խնամակալը քեզանից ի՞նչ է ուզում իմանալ: \nԱսա, խելա՜ռ աղջիկ, թե դու և քո հայրը ի՞նչ հարաբերության մեջ էիք իրար հետ և ի՞նչ էիք նյութում իմ դեմ:\n\n— Միայն այդքա՞ն, իշխա՜ն, էլ ուրիշ ոչինչ չե՞ս պահանջում, — ասաց Լուսիկը և մի այնպիսի արհամարհական հայացք ձգեց Վեստ Սարգսի վրա, որ վերջինիս համբերությունը հատնում էր:\n\n— Բացի դրանից, — շարունակեց Վեստ Սարգիսը, — դու ինձ պիտի հայտնես, թե որտե՞ղ է թաքնված Գագիկ Բագրատունին` Հայաստանի գահի ժառանգը: \nԵթե դու այդ երկու հարցիս ճիշտ պատասխան տաս, այս խոնավ բանտից կազատվես և առ ժամանակ ապահով տեղ տեղափոխվելուց հետո ազատություն կստանաս:\n\n— Իշխա՛ն, զուր նեղություն ես կրել այդ բանի համար ինձ այցելելու, զուր ես աշխատում քո սև հոգին ներշնչել իմ մեջ և կեղտոտել իմ մաքուր հոգին: \nԻնձ ազատություն ես խոստանում, որ ես հայրենիքիս ազատությունը քո ձեռքը մատնեմ, որ ես գաղտնիքները քեզ հայտնեմ և օրինական թագավորի բախտը քո անգութ ճիրանների մեջ ձգեմ, սակայն իմացիր, որ իմ հոգին սև չէ, ինչպես քոնը: \nԿտանջվեմ, կչարչարվեմ, բայց հայրենիքս չեմ մատնի, չեմ դավաճանի, ինչպես դու…\n— Լռի՛ր, անզգա՜մ աղջիկ, թե չէ քեզ կսովորեցնեմ, թե ում հետ գործ ունես:\n\n— Գիտեմ այդ, իշխա՜ն:\n\n— Ի՞նչ գիտես:\n\n— Որ մի ստոր դավաճանի հետ գործ ունեմ, որը զուրկ է և՜ գութից, և՜ խղճից...\n— Ես քո լեզուն կկտրեմ, — ասաց Վեստ Սարգիսը գունատված և սուրը պատյանից հանեց: \nԱյդ ժամանակ Եղոն մեջ մտավ:\n\n— Իշխա՜ն, ինձ բաշխիր սրա կյանքը, և թույլ տուր ինձ խոստովանեցնել սրան: \nԵս գիտեմ սրա լեզուն:\n\nՎեստ Սարգիսը սուրը պատյանը դրեց և դուրս գնաց Եղոյի հետ: \nԼուսիկը մնաց միայնակ:",
    "ՔԱՄՈՒ ՀԱՌԱՉԱՆՔԸ\nՄինչ այս, մինչ այն վրա հասավ Հայաստանի ցուրտ և սարսռալից ձմեռը:\n\nԴաշտերն ու ձորերը ամայացան և շարժումը դադարեց: \nՃչեցին ցուրտ քամիները և ամայի դաշտերի ու ձորերի վրա սկսեցին իրենց վայրենի պարը պարել ու տաղտկալից մեղեդին երգել...\nԱնին և յուր շրջակայքն էլ հագան ձմռան վերարկուն ու ծածկվեցան թանձր ձյունով: \nԿարծես թե մեռած էր բնությունը, կարծես թե Անիի վրա իշխելիս լիներ միայն սառը քամին և ձմռան մեռելությունը, որն անարգել բախում էր հարստի ու աղքատի, ռամիկի ու իշխանի դուռը, ինչ-որ բան փսփսում դռների արանքներից և ապա, խելագարի նման դուրս թռչելով, կորչում, հեռանում Անիից և անհետանում ո՞վ գիտե ուր, ո՞վ գիտե որ լեռան կամ ձորի ծոցում... \nԻնչու՞, ի՞նչ էր տեսնում նա դռները արանքից, որ այդպես հուզվում, այդպես ալեկոծվում էր: \nՄի՞թե նրան դուր չէին գալիս այն տեսարանները, ուր կյանքը եռում էր և ուր մայրը յուր բալիկին նանիկ էր ասում. ծերունի պապը յուր նախնյաց քաջագործությունը պատմում շուրջը ժողոված կարմրերես հարսներին, սիրուն կույսերին և լայնաթիկունք պատանիներին, որոնց դեմքերը փայլում էին ներքին ոգևորությունից և ցանկանում, որ անվերջ, անծայր շարունակվի պապի պատմածները, որ նրանք միշտ լսեն նախնյաց քաջագործությունները և որոնց հետ իրենք էլ լան և ուրախանան... \nԵվ քամին նայում էր ամեն տուն, ականջ դնում և շտապ հեռանում: \nԴարձյալ գալիս էր, դարձյալ հեռանում: \nՆա տեսնում էր ամեն բան, իմանում ամեն գաղտնիք, լսում էր ամեն խոսակցություն, շշունջ, ծիծաղ ու խնդություն, հառաչանք ու հեծկլտանք և, ապա, ինքն էլ մի հառաչանք, մի ճիչ, մի շվվոց արձակելով, անհետանում...\nԵվ քամին, այդ ազատ դաշտերի ազատ որդին զարմանում էր ու մտածում. §Ինչո՞ւ մի տեղ լալիս են, մյուս տեղ` ուրախանում, մի տանը հրճվում են, մյուս տանը` ախ ու վուշ անում: \nԵվ ինչու՞ տնեցիների մեծ մասի դեմքերին չի երևում ժպիտի և ոչ մի նշան, այլ մի տեսակ վհատություն է պատել նրանց սիրտը: \nԻնչու՞, ի՞նչ էր պատահել, մի՞թե նրանք վհատ են և տխուր ձմռան ներկայությունից: \nԲայց մի՞թե նրանք չգիտեն, որ շուտով կանցնի այդ տաղտկալից ձմեռը և կբացվի սիրուն ու զվարթ գարունը...»: \nԲայց չէ, նրանց վհատեցնում և տխրեցնում է մի ուրիշ բան. կարծես մի սև թաթ ճնշում է բոլոր տնեցիների սրտերը և գցում նրանց հուսահատության մեջ: \nՆրանք կարծես զգում են, որ ինչ-որ բան է կատարվում Անիի գլխին, որ ինչ-որ բան է պատրաստվում նրա համար և թե այդ պատրաստողը, չարիքի այդ ստեղծողը ձեռք է ձգել բոլորին էլ և յուր անգութ ճիրաններով խեղդում, շնչասպառ է անում նրանց` չթողնելով անգամ մի փոքր ազատ շնչելու... «Անարդար է, տե՜ր, քո սուրբ դատաստանը», կարծես մրմնջում էր քամին ամեն անգամ և ուժգին հառաչելով մի քանի պտույտ անում և անհետանում...\nԲայց անեցիք քամու հառաչանքից ավելի հուսաբեկված, ավելի սաստիկ էին զգում Սև Մարդու ահռելի շնչառությունը և դողում, իսկ այդ Սև Մարդը շատ զորավոր, շատ ուժեղ էր, և ոչ ոք չէր համարձակվում դեմ կենալ նրան, հակառակվել:\n\nԴա հայոց թագավորության գահի խնամակալ Վեստ Սարգիսն էր:\n\nԵվ Վեստ Սարգիսը քնած չէր:\n\nՆա տենդագին եռանդով գործում էր ձմեռը և փորում գահի շուրջը: \nՆա վախենում էր, գոռում, որ այդ գահը կխլեն իրենից, չեն տա իրեն, ուստի և խոր խրամատներ էր փորում, իբր թե գահը տանող ճանապարհն էր պաշտպանում, առանց կասկածելու, որ այդ գահը կարող է խորտակվել և իրեն էլ ոչնչացնել նրա փլատակների տակ...\nԵվ խելացնորի նման գիշեր-ցերեկ փորում էր, փորում ու չար օձի խինդը պատում էր նրա մռայլ դեմքը: \nՆա արդեն այդ գահը իրենն էր համարում և երևակայում, որ ինքը արդեն բազմել է Բագրատունյաց գահին, և փայլուն թագը զարդարում է յուր դավաճան գլուխը...\nՍնոտի՛ երազ...\nՓառասիրության տենչը կուրացրել էր նրան: \nՈ՜չ մի բան նրա աչքին չէր գալիս: \nՈ՜չ մի ազնիվ զգացմունք չէր շարժվում խնամակալի սրտում: \nՆա ուզում էր մոխիր և ավերակ դարձնել Հայաստանը, սուր և մահ սփռել չորս կողմը և վայնասունի ու հառաչանքի միջից անցնելով` բազմել գահին…\nԱյդ էր Սև Մարդու` դավաճան Վեստ Սարգսի փափագը, նրա սրտի ցանկությունը, նրա ամբողջ էությունը...\nԵվ նա իր ցանկությանը հասնելու համար անում էր ամեն բան, դավաճանում էր յուր ազգին, հայրենիքին...\n— Ինչո՞ւ...\n— Փառքի, սնոտի անցողական փառքի համար:\n\n— Իսկ անտո՞ւնը, պատի՞վը...\nԴավաճանը այդ չէր հարցնում: \nԱյդ հարցերը ետ էին մղվել դավաճանի գիտակցության մեջ, և փառքից կուրացած, նա ուզում էր միայն մի օր, մի ժամ, գոնե մի րոպե բազմել գահին, որ աշխարհը տեսնի, թե Վեստ Սարգիսը տարավ հաղթանակը, թե նա թագավոր է հայոց... \nԵվ նա գիշեր-ցերեկ մտածում էր յուր նպատակին հասնելու մասին, իսկ դրան հասնելու համար պետք էր ջարդեր, խորտակեր, ոչնչացներ յուր արգելքները, գահի օրինական ժառանգներին և նրանց պաշտպաններին: \nԵվ նա ոչնչացնում էր ու անխնա ջարդում: \nԹույն և սուր կար յուր ձեռքին, և այդ թույն ու սրով ոչնչացնում էր հակառակորդներին:\n\nՀունական առաջին բանակը ջարդվելուց հետո Վեստ Սարգիսը հանգստություն չուներ: \nՆա, ինչպես տերության խնամակալ, բոլոր գանձերը ձեռքն առավ, բերդերը ամրացրեց և աղավնու տեսքով, բայց օձի բնավորությամբ սկսեց հայ իշխանների սիրտը պղտորել, նրանց յուր թակարդը ձգել և զինել Գագիկի ու Վահրամ իշխանի դեմ: \nԻշխաններից շատերը, ոմանք կուրացած Վեստ Սարգսի ոսկիներից, ոմանք էլ վախենալով նրա ուժից, միացան նրան և որոշեցին կամ տապալել գահը, կամ բազմեցնել այնտեղ Վեստ Սարգսին: \nԵվ Վեստ Սարգիսը օրավուր զորանում էր, այնինչ հակառակ կուսակցությունը` Վահրամյանք, որոնք գահի օրինական իրավունքներն էին պաշտպանում, հետզհետե թուլանում էին և միայնակ մնում:\n\nՎահրամյանք տեսնում էին այդ բոլորը, զգում Վեստ Սարգսի մեքենայությունները և պատրաստվում կյանքները վայր դնելու գահը դավաճանների ձեռքը չձգելու համար:\n\nԱմբոխը դեռ լուռ էր: \nՆա տեսնում էր, բայց դեռ լուռ էր: \nԱյդ լռությունը նման էր ծովի այն խաղաղությանը, երբ նա պատրաստվում է ահեղ փոթորկի…\tԲայց թե երբ նա պիտի հուզվի, երբ պիտի փրփրի, այդ տերը գիտե... \nՎեստ Սարգիսը տեսնում էր այդ բոլորը և հեգնորեն ժպտում: \nԹեև Հայաստանի ուժը և գանձը յուր ձեռքին էր, բայց նա դեռ վստահ չէր այդ ուժի և գահի վրա: \nՆրան օտարի ուժ էլ էր պետք, և ահա նա նորից ոտքի կանգնեցրեց հունաց ուժը: \nԳիշեր-ցերեկ գրություններ էր ուղարկում հունաց կայսեր և գրգռում հույներին նորից արշավեղու, նորից ոտնատակ անելու Հայաստանը` խոստանալով, որ ինքն էլ կաջակցի հույներին Անի մտնելու:\n\n\n\n\n\n\nԵվ հույները ուրախացած գնդեր էին պատրաստում ու բանակներ կազմում, որ գարնանը վերջին հարվածը հասցնեն Հայաստանին, իսկ Վեստ Սարգիսը պատրաստվում էր հարթելու նրանց ճանապարհը...\nԵվ սև ժպիտ երևաց դավաճանի դեմքին, երբ նրան լուր բերին, թե հունաց ահեղ լեգեոնները գարնանը կմտնեն Հայաստան գրավելու Անին յուր շրջակայքով…",
    "ՀԱՅՐ ԵՎ ՈՐԴԻ\nՁմեռն էլ անցավ: \nԵկավ գեղածիծաղ գարունը: \nՁյունը հալվեց, դադարեց բուքն ու բորանը, և դաշտերը զուգվեցան երփներանգ ծաղիկներով: \nԱրտույտը յուր երգը սկսեց հնչեցնել, բլբուլը յուր տաղերը ասել, իսկ հոտն ու խաշինքը` մայել ու բառաչել: \nՈւրախ էր բնությունը, սակայն ուրախ չէր Հայաստանը: \nՎեստ Սարգսի դրդմամբ Հայաստանի արևմտյան կողմից հունական գնդերը արդեն ներս էին մտել և ավերում ու մոխիր էին դարձնում ամեն ինչ և հետզհետե մոտենում էին Անիին, այնինչ արևելյան կողմից թաթարներն էին իրենց սրերն ու նիզակները սրում: \nՆրանք էլ անտեր պատառ էին գտել և հարմար ժամանակ էին համարում հարձակվել Հայաստանի վրա, իսկ մյուս կողմից հույների դրդմամբ Աղվանից Դավիթ Անհող թագավորն էր ոտնատակ տալիս Հայաստանի հյուսիսային սահմանները:\n\nՀայաստանը տագնապի մեջ էր: \nԲայց, չնայած դրան, ծերունի Վահրամ իշխանը քնած չէր: \nՆա արթուն հսկում էր թե վտանգը ո՞ր կողմից է և, իսկույն գնդեր կազմելով, հարձակվում էր թշնամիների վրա:\n\nԵրբ առաջին անգամ հույները ջադվեցան, Վահրամը հասկանում էր, որ դրանով չի վերջանա, որ դա կռվի առաջին քայլն է, որ վերջը ավելի սարսափելի կլինի, ուստի և պատրաստություն էր տեսնում: \nԵվ նա չսխալվեցավ: \nՆա տեսավ, որ հունաց բանակը այս անգամ ավելի զորավոր էր, որոնք ողողելով Դերջան, Մանանաղ և Պաղին գավառները, պատրաստվում էին անցնելու Բասյան գավառը, իսկ այնտեղից` Շիրակ:\n\nՀարպիկ իշխանը և Ստեփանիկը, ձմեռը Անիում մնալով, գարնան դեմ, լսելով, որ հունաց բանակը ողողում է Պաղինն ու յուր հայրական ամրոցները, պաշարելով սպառնում է ոչնչացնել, Վահրամ իշխանից պատվեր ընդունելով` մի փոքրիկ գնդի գլուխ անցան և սլացան դեպի Պաղին, ուր թշնամին արդեն ոտնատակ էր տալիս հայրենի երկիրը:\n\nՃիշտ այն ժամանակ, երբ Հարպիկը և Ստեփանիկը դուրս եկան Անիից, Հաբել իշխանը` Հարպիկի հայրը, յուր բերդի աշտարակներից մեկի գլուխը բարձրացած հորիզոնն էր դիտում: \nՆրա մոտ այս անգամ կանգնած էին միայն երկու որդիները` Դավիթը, որի բեղերը նոր էին ծլել, և Կոնստանդինը, որի աչքերը փայլփլում էին վրիժառությամբ: \nՀաբելը այս անգամ խիստ տխուր էր ու մռայլ: \nՉորս որդուց միայն երկուսն էին մնացել մոտը, իսկ մյուսների մասին դեռ տեղեկություն չուներ, թե ո՞ւր են նրանք և ի՞նչ են անում: \nՆա երկար ժամանակ դիտեց հորիզոնը, այն ճանապարհը, որտեղից պետք է երևար Հարպիկը, բայց նա չկար ու չկար: \nՃանապարհին ոչ ոք չէր երևում:\n\n— Դավի՜թ, եղբայրդ ուշացավ, մի լուր էլ չուղարկեց, որ իմանայինք, թե ինչ դրության մեջ են հայոց գործերը, — դարձավ Հաբելը յուր որդուն:\n\n— Դաժան ձմռանը անկարելի է լուր ուղարկել, հա՜յր, բայց Հարպիկը ուր որ է կերևա, ճանապարհները բացվել են:\n\n— Հա, ես հավատում եմ, որ կերևա, չի ընկնի թշնամու ձեռքը, սակայն ինձ անհանգստացնում է, թե ի՞նչ եղավ Վեստ Սարգսի դավադրությունը: \nՉէ՞ որ Թլպաղտո բերդի իշխան Թորոսիկն էլ միացավ նրան և նրանք աշխատում են ոչնչացնել մեր բերդերը:\n\n— Այո, հա՜յր, դեռ մի քանի օր առաջ Թորոսիկը յուր գնդով նորից դուրս եկավ Թլպաղտո բերդից:\n\n— Եվ ո՞ւր գնաց:\n\n— Ասում են, որ հունաց բանակին միանալու: \nՆրանք կրկին երևացել են և սկսել իրենց ավերմունքը:\n\n— Հը՛մ, անիծյա՜լ դավաճան, — ասաց դառնությամբ Հաբելը և քիչ լռելուց հետո ավելացրեց.\n— Դավի՜թ, բերդերը ամրացնել տուր և մարդոցը կարգի բեր: \nԹորոսիկ իշխանը յուր առաջին հարվածը մեզ կհասցնի, իսկ մենք այնքան մարդ չունենք նրանց դիմադրելու համար: \nԱյո՛, եթե մեր ուղարկած գունդը Հարպիկի հետ միասին ետ դառնար, այն ժամանակ երկյուղալի ոչինչ չկար թեկուզ հունական բանակն էլ հետը բերեր:\n\n— Բայց, հայրի՜կ, նայեցեք, հորիզոնի վրա փոշու ամպեր են երևում, — ասաց Դավիթը և մատով ցույց տվեց դեպի հորիզոնը, ուր հիրավի փոշու ամպեր ու փայլուն կետեր էին երևում:\n\n— Գալիս են, որդի՜ս, վերջապես Հաբելը գործ կունենա, — ասաց հեգնորեն Հաբելը և անթարթ դեպի այն կետը նայեց, ուր փոշու միջից երևում էր ձիավոր զորք, որի զենքերը փայլում էին արևի ճառագայթների տակ:\n\n— Մի՞թե Հարպիկը գալիս է, — ասաց փոքր որդին` Կոնստանդինը, երկյուղածությամբ մոտենալով հորը:\n\n— Ո՜չ, զավակս, հունաց բանակն է գալիս մեր դեմ կռվելու: \nՄենք պետք է կռվենք թե՛ դավաճանի և թե՛ հունաց զորքերի դեմ:\n\n— Գուշակությունը կատարվում է: \nԹորոսիկը առաջին հարվածը մեզ է ուզում հասցնել: \n— Ապա, դառնալով միջնակ որդուն, ասաց.\n— Տուր, որդի՜ս, զենք ու զրահս և հրամայիր փողը հնչեցնել, թող իմանան, որ Հաբելի մեջ վախկոտի արյուն չի հոսում, ինչքան էլ ահավոր գունդ գա նրա դեմ:\n\n— Հայրի՜կ, ինձ էլ տար կռվելու, ես էլ եմ ուզում թշնամիների մի քանի գլուխ թռցնել:\n\n— Չէ, որդի՜ս, դու դեռ անփորձ ես և պատանի:\n\n— Հայրի՜կ, մի՞թե ես չէի, որ արծվին ցած գլորեցի:\n\n— Ապրե՜ս, գիտեմ, որ քաջ ես, իրավունք եմ տալիս աշտարակից նրանց նշան դնելու, իսկ ցած գնալ թույլ չեմ տա, — ասաց Հաբելը և հեռացավ: \nԱյնինչ Կոնստանդինը դժգոհ էր հորից, դեռ նայում էր հունաց բանակին, որ հետզհետե մոտենում էր բերդին:\n\nԱյդ ժամանակ լսվեց փողերի ձայն թե՜ բերդի ներսից և թե՜ դրսից և սարսռեցրեց Կոնստանդինի մարմինը: \nՆա առանց հորը հարցնելու տուն վազեց, յուր զենք ու զրահը կապեց: \nԿարճ ժամանակ անցավ, և հունաց զորքը շրջապատեց Հաբելի ամրոցը, բանակը դրեց և ասպատակ սփռեց դեպի շրջակա հայ գյուղերը:\n\nՎրա հասավ գիշերը, և Հաբելը նկատեց, թե ինչպես շրջակա հորիզոնը լուսավորվեց կրակե փնջերով ու լուսավորեց խավար շրջակայքը: \nՀաբելի սիրտը կսկծաց, տեսնելով թե ինչպես ավերվում են յուր գյուղերը, իսկ այն կողմը, ուր գտնվում էր Թորոսիկ իշխանի Թլպաղտո ամրոցը, խավար էր ու հանգիստ: \nԵրևում էր, որ հույները առաջնորդվում էին Թորոսիկ իշխանով և նրա գյուղերին ձեռք չէին տալիս:\n\n— Օ՜, ստո՜ր դավաճան, դու ոչնչացնում ես հայ գյուղերը լոկ միայն ինձ վիրավորելու համար, բայց հասկացիր, որ շուտով կստանաս արժանավոր հատուցումը, — ասաց Հաբելը և բարկությունից ատամները կրճտացրեց:\n\nՆրա շուրջը քիչ-քիչ զինված մարդիկ էին հավաքվում, երևում էր, որ Հաբել իշխանը մտադիր էր գիշերային մի հարձակում գործելու, օգտվելով, որ հույները հոգնած, չեն կարող այն դիմադրությունը տալ, ինչ որ հանգստանալուց հետո:\n\nԵրբ մութ խավարը պատեց, և ամեն ինչ լռեց չորս կողմը, Հաբել իշխանը մի քանի լրտեսներ ուղարկեց դեպի նրանց բանակը, իսկ ինքը անհամբերությամբ սկսեց շրջել աշտարակի վրա: \nԱնցավ բավական երկար ժամանակ, երբ լրտեսները երևացին և մոտեցան Հաբելին:\n\n— Հը՞, ինչպե՞ս գտաք, — հարցրեց:\n\n— Տե՜ր, երևում է, որ հույները քնած չեն և Թորոսիկ իշխանը իրանց լավ դաս է տվել: \nԱմեն մի գաղտնի անցք բռնված է հունական ուժեղ պահապաններով և կարծես նրանք ինչ-որ նոր բան են մտածում մեզ համար, — ասացին լրտեսները` խոր գլուխ իջեցնելով:\n\n— Վնաս չկա, թեև մենք ծուղակի մեջ ենք բռնված, բայց Թորոսիկ իշխանը թող լավ իմանա, որ Հաբելը հաղթվող չէ և երկար կդիմադրե թե՜ իրեն, և թե՜ հույներին:\n\n— Բայց, տե՜ր, մեր ամրոցի հյուսիսային կողմի գաղտնի անցքը դեռ ազատ է պահապաններից, թեև այն կողմը խիստ երկյուղալի ճանապարհներ են և գիշերով անցնել անկարելի է:\n\n— Ի՞նչ է, մի՞թե իմ քաջերը վախենում են գահավեժ լինել դեպի անդունդը,— հարցրեց Հաբելը և նրա դեմքը փայլեց ուրախությունից: \nՆա մի փոքրիկ կետ էր գտել, որտեղից կարող էր գիշերով դուրս գալ և հարձակվել հունաց բանակի վրա:\n\n— Ոչ, տե՜ր, մի՞թե չգիտես, որ Հաբելի քաջերը մարդիկ չեն, այլ դևեր: \nՆրանք գիշերն էլ ժայռերի ու անդունդների վրայով կանցնեն և կհասնեն թշնամուն:\n\n— Լավ, ուրեմն մենք հենց այդ ճանապարհով դուրս կերթանք և մի փոքր պտույտ կանենք հունաց բանակում, — ասաց Հաբելը և նշան արավ հիսուն հոգուց բաղկացած զինված խմբին հետևել իրեն:\n\nԽումբը լռիկ-մնջիկ հետևեց նրան և կանգ առավ այն պարսպի առաջ, որի տակ տարածվում էր ահռելի անդունդը: \nՀաբելը փոքր անցքով փորսող տալով առաջ անցավ և կատվի դյուրաշարժությամբ մագլցելով մի ժայռից մյուսը, անցավ նաև մացառների ու թփերի միջով և կանգ առավ բերդի պարսպի տակ, ուր հետզհետե ժողովվեցան և մնացած զինվորները: \nԵրբ բոլորն իջան, Հաբելը աչքի անցուց զինվորներին և «ապրիք, տղե՜րք» ասելով նշան արավ, նրանք լուռ առաջ անցան:\n\nՀունաց բանակում տիրում էր խորին լռություն, իսկ պահապանները անվրդով շրջում էին աջ ու ձախ: \nՆրանք վստահ իրենց զորության վրա, չէին էլ մտածում, թե Հաբելը խենթություն կանի իրանց վրա հարձակվելու: \nԲայց Հաբելը յուր խելքն ուներ. նա առանց աղմուկի մոտեցավ բանակին, հանկարծ գրոհ տվեց և այնպիսի իրարանցում ձգեց նրանց մեջ, որ հունաց ամբողջ բանակը դղրդաց և սարսափից չգիտեր ինչ աներ: \nՆա կարծում էր, թե մի մեծ բանակ է հարձակվել յուր վրա, չհասկանալով, որ միայն մի բուռ քաջեր են իրենց կոտորում: \nՄինչ այս, մինչ այն հունաց քնած բանակը ոտքի կանգնեց և ուզեց դիմադրել թշնամուն, սակայն այլևս յուր առաջ թշնամի չտեսավ: \nԹշնամին, բավական ավերմունք գործելով բանակի մեջ, անհետացել էր այնպես, ինչպես և հայտնվել:\n\nԱռավոտը լուսացավ, և հույները փչեցին իրենց փողերը: \nՆրանք գունդ-գունդ մոտենում էին բերդին, որ մի ակնթարթում խորտակեն պարիսպները և պատժեն Հաբելին: \nՍակայն Հաբելը և յուր քաջերը կանգնած էին աշտարակների վրա և միայն հեգնական ժպիտ էին արձակում թշնամիների վրա: \nՆրանք գիտեին, որ իրենց բերդը անառիկ է, որ թշնամիները իրենց գործիքներով անգամ ոչինչ չեն կարող անել, դրա համար էլ արհամարհանքով էին պատասխանում հույների սպառնալիքներին ու հայհոյանքներին: \nԲայց հույները հանկարծ գրոհ տվին և հարձակվեցան պատերի վրա: \nՆրանք երկար ճանկերով բռնում Էին պատերից և սանդուղքներ դնում վեր բարձրանալու, սակայն Հաբելի զորքերը նրանց գլխին թափում Էին նետերի տարափ և ահագին քարի կտորներ, որ գլորվելով ցած, ջախջախում էին բարձրացողների գլուխը և ցած գլորում նրանց:\n\nՀայերը կռվում էին քաջությամբ, այնինչ հույները մեկը մյուսի ետևից կոտորվում և ցած էին գլորվում: \nԵրբ նրանք տեսան, որ բերդն առնելու հնար չկա, ատամները կրճտացնելով ետ նահանջեցին, որպեսզի նորից, նոր ուժերով հարձակվեն բերդի վրա: \nԵվ այս փորձերը նրանք մի քանի անգամ արին, բայց` անհաջող, մինչև որ օգնության հասավ Թորոսիկ հայ իշխանը յուր խորհրդով:\n\nԱրդեն մի ամբողջ շաբաթ էր, ինչ պաշարված էր բերդը, բայց նա դեռ անվնաս կանգնած ժայռի գլխին ժպտում էր հունաց անզորության վրա, երբ Թորոսիկ իշխանը, որ լավ ծանոթ էր բերդի բոլոր անկյուններին, մի սոսկալի ծրագիր կազմեց: \nՆա ցույց տվեց հույներին բերդի գաղտնի անցքը, որ անտես էր թողնված Հաբելի կողմից:\n\nԹորոսիկը յուր հայկական խմբով պիտի մուտք գործեր այն ճանապարհից, որտեղից ել ու մուտ էր անում Հաբելի զորքը հարձակման ժամանակ, իսկ հունական գունդը պիտի նեղեր մյուս կողմից: \nԱյսպիսով, երբ Հաբելը յուր ամբողջ ուժը կկենտրոնացներ հունաց կողմը, ինքը աննկատելի կերպով գաղտնի անցքից պիտի ներս մտներ բերդը և սկսեր կոտորածը:\n\nԱյսպես էլ արին: \nՀենց որ մութը, պատեց, Թորոսիկ իշխանը յուր գնդով դարան մտավ այդ գաղտնի անցքի մոտ, որ բոլորովին պահպանված չէր, վստահ այն բանից, թե թշնամին չգիտե այդ ճանապարհը և չի համարձակվի այդ ահռելի ճանապարհով մուտք գործելու: \nՀունաց բանակը հանկարծ գրոհ տվավ և ճանճերի նման փաթաթվեցավ ամրոցի վրա: \nՀաբելը չէր սպասում այդ հարձակմանը, բայց քաջությամբ ետ մղեց նրանց պատերից: \nՀույները նոր հարձակում արին: \nԵվ ամեն անգամ, երբ մի գունդ ետ էր մղվում, մի նոր գունդ էր գալիս ու նորից հարձակվում: \nՀաբելը նկատեց, որ այս անգամ կռիվը խիստ տաք կերպարանք է ստանում և հույները թեև ջարդվում են, բայց համառ կերպով նորից են հարձակվում:\n\n— Ի՞նչ պիտի լինի սրա վերջը, — մտածում էր Հաբելը և սոսկալով նկատում, որ յուր քաջերը թեև դևերի նման են կռվում, բայց հետզհետե ուժից ընկնում են:\n\n— Քաջ կացեք, ընկերնե՜ր, մի՜ վհատիք, — կանչում էր նա և մի աշտարակից մյուսը թռչում:\n\nԲայց հանկարծ նա սոսկալով նկատեց, որ բերդի ներսից էլ թշնամյաց մի գունդ է երևում, որոնք մերկացրած սրերով դեպի յուր քաջերն են սլանում:\n\n— Էհէ՛… — մռմռաց Հաբելը, և նրա սիրտը ցավից կսկծաց. ապա կատաղության կայծեր թռան նրա աչքերից, երբ տեսավ, որ այժմ ամեն բան յուր ձեռքից գնաց, որ նա այլևս ուժ չունի դիմադրելու թշնամուն, բայց վճռեց կենդանի չընկնել թշնամու ձեռքը:\n\n— Թողե՜ք պարիսպները, ի՜մ քաջեր, և խմբվեցեք շուրջս, — ձայն տվեց Հաբելը և սուրը մերկացնելով մղվեց թշնամիների մեջ: \nՍկսվեց կատաղի կռիվը: \nԱյդ միջոցին երկու դռներն էլ ճռնչալով բացվեցան, և ներս խուժեց հունաց զորքը և մի բուռ քաջերին, մեջտեղ գցելով, սկսեց կոտորել: \nԲայց Հաբելը և յուր փոքրաթիվ գունդը գազանի նման էին կռվում: \nՆրանք մեկը մյուսի ետևից կոտորվում էր, երբ ամբողջ բերդը և շրջակայքը լուսավորվում էին հրեղեն բոցով: \nՀույները արդեն բերդը մի քանի տեղից կրակ էին տվել, երբ Հաբել իշխանը կռվողների մեջ նկատեց Թորոսիկ իշխանին: \nԿատաղության փրփուրը բերանին, թողնելով յուր խումբը, միայնակ առաջ մղվեցավ դեպի Թորոսիկ իշխանը և գոռաց նրա վրա.\n— Թորոսի՜կ իշխան, թեև դու դավաճանությամբ հասար նպատակիդ, բայց պիտի մեռնես:\n\nԹորոսիկ իշխանը նայեց նրա կատաղի հայացքին և մի քանի քայլ ետ-ետ գնաց: \nԱյդ միջոցին էր, որ Հաբելը շրջապատվեց թշնամիներով, մի քանի սրի հարված ստացավ և ինքն էլ վերջին անգամ, յուր ահագին սուրը վրա բերելով, ջախջախեց մի հույնի գլուխ և ցած գլորվեց: \nՀաբելը քաջի պես փչեց յուր շունչը…\nԹորոսիկ իշխանը տեսավ այդ և դեմքին մի դիվական ժպիտ փայլեց: \nՆա մոտ վազեց և քաջի դիակի վրա ոտքը դնելով մխեց յուր սուրը նրա կուրծքը և դառնագին վրեժխնդրությամբ ասաց.\n— Սատկիր, ավազա՜կ, այժմ ես կարող եմ հանգիստ ապրել...\nԹորոսիկ իշխանի բերանում խոսքը սառած մնաց և նա, աջ ու ձախ նայելով, տեսավ, որ հունաց և յուր զորքերը սարսափահար փախչում են, այնինչ բերդի մի բուռ քաջերը հալածում են նրանց:\n\n— Ի՞նչ պատահեց, մի՞թե մերոնք վախենում են այդ մի բուռ մարդկանցից, բայց մի՞թե նրանց իշխանի դիակը չէ նրանց ոտքերի տակ… -Ու Թորոսիկ իշխանը, կասկածելով, նորից նայեց յուր ոտքերի տակ փռված դիակին ու նրա կասկածը բոլորովին փարատվեց:\n\n— Չէ, Հաբելի դիակն է, — մռմռաց նա և ապա, դառնալով դեպի յուր զինվորներից մեկը, հարցրեց.\n— Է՛յ, ի՞նչ եք խելագարի նման փախչում, ի՞նչ պատահեց:\n\n— Տե՜ր, նայեցեք, նոր թշնամին մեզ է մոտենում, փախե՜ք այստեղից:\n\n— Ո՞վ է այդ նոր թշնամին...\n— Հարպիկը, լեռների ավազակը…\nԹորոսիկ իշխանը նայեց այն կողմ և երկյուղից մնաց սառած:\n\nՆա տեսավ, թե ինչպես մի գունդ, կոտորելով հունաց և յուր զորքերին, մոտենում էր իրեն:\n\n— Զարկեցեք, մի՜ վախենաք: \nԱհա Հաբելի դիակն ընկած է այստեղ, Հարպիկինն էլ կընկնի, — ասաց Թորոսիկը խրախուսելով յուրայիններին և կատաղությամբ հարձակվեց նոր թշնամիների վրա:\n\nԲայց Թորոսիկը սարսափեց, երբ տեսավ, որ յուր մարդիկ հետզհետե կոտորվում են, որ ինքն արդեն շրջապատված է թշնամիներով: \nԿատաղած առյուծի նման նա սուրը վրա բերեց և ջախջախեց իրեն մոտեցող զինվորներից մեկի գլուխը: \nԶինվորն ընկավ և արյան հեղեղով ողողեց Թորոսիկի ոտքերը: \nՀարազատի արյունը կարծես բողոքում էր Թորոսիկի անիրավության դեմ, սակայն, երբ նա նորից բարձրացրեց սուրը, նրա ձեռքը չիջավ, այլ սոսկալի գունատությունը պատեց նրա դեմքին և սարսռալից դողը ցնցեց մարմինը:\n\nՆրա առաջ, նույնպես սուրը բարձրացրած, կանգնած էր յուր հարազատ որդին` Ստեփանիկը:\n\n— Որդի՜ս, ի՞նչ ես անում,— մռնչաց Թորոսիկը:\n\n— Դավաճա՜ն, պատրաստվիր մեռնելու, — կանչեց Ստեփանիկը` սուրը ճոճելով:\n\n— Որդին հոր դե՞մ:\n\n— Դավաճանը չի կարող իմ հայրը կոչվել, պատրաստվիր մեռնելու, — կրկնեց Ստեփանիկը, և հոր ու որդու սրերը զարկվեցին իրար և կայծակներ հանեցին:\n\nՆրանք կռվում էին մի քանի վայրկյան բուռն, ահավոր կռվով, մինչև որ երիտասարդ ուժը գերակշռեց և Ստեփանիկի սուրը մխվեցավ դավաճանի կուրծքը:\n\nԹորոսիկ իշխանը գետին գլորվեց և մարող աչքերով, հազիվ լսելի ձայնով շշնջաց.\n— Այդ ի՞նչ արիր, որդի՜ս, դու սպանեցիր հորդ...\n— Արժանի էիր, — ասաց Ստեփանիկը և, կոխկրտելով հոր դիակը, առաջ անցավ…",
    "ԱՆԻԻ ՊԱՇԱՐՈՒՄԸ\nՄինչդեռ Հարպիկը քշում էր հունաց զորքերին Պաղինի շրջակայքից, Վահրամյանք էլ մեծ ջարդ տվին հունաց գլխավոր բանակին և քշեցին Հայաստանի սահմաններից: \nՍակայն հույները այդ անհաջողությունից չվհատվեցին: \nՆրանք նոր բանակ կազմեցին, կրկին մտան հայոց երկրի սահմանները, բայց կրկին ջարդվեցին: \nՎերջապես մի մեծ բանակ էլ կազմելով, բաղկացած 100.000 մարդուց, նրանք չորրորդ անգամ մտան Հայաստան և անցած ճանապարհները մոխրի ու ավերակի կույտեր դարձնելով` պաշարեցին Անի քաղաքը:\n\nԱնեցիք ցնցվեցան: \nԽուլ դղրդյուն ընկավ ամբոխի մեջ, որ քանի գնաց սաստկացավ: \nՆրանք թագավորության խնամակալին էին պտրում, իսկ նա չկար Անիում այն ժամանակ, երբ քաղաքը վտանգի մեջ էր, երբ Անին շրջապատված էր ահեղ բանակով և պատրաստություններ էր տեսնում այդ հրաշալի քաղաքը կործանելու...\nՈ՞ւր էր Սև Մարդը, ի՞նչու էր նա հեռացել... հայտնի չէր ամբոխին: \nԲայց թե այդ ամբոխը զգում էր Սև Մարդու արարմունքի վատությունը և լուռ քրթմնջում. Անիի բարձր աշտարակների և ամուր երկկարգ պարիսպների վրա արդեն շրջում էին հայ պահապանները և լուռ դիտում թշնամու բանակը: \nՆրանք տեսնում էին նրանց բազմությունը, լսում նրանց սպառնալիքն ու հայհոյանքը և տխրությամբ գլուխները շարժում... \nԻ՞նչ պիտի անեն մի բուռ զինվորները ահեղ բանակի դեմ, որոնք բաբանները շարելով պարիսպների առաջ, սպառնում էին քարուքանդ անել Անիի հաստ պարիսպները: \nԼուռ էին պահապանները, լուռ էր ամբոխը, բայց այդ լռության մեջ ամբարվում էր մի այնպիսի կրակ, որ մի փոքրիկ կայծի էր սպասում, որ բռնկի, բորբոքվի և յուր առաջ մոխիր դարձնի ամեն ինչ... \nԱհա Անիի փողոցներով մի ծերունի մարդ է անցնում գրկին սեղմած մի ինչ-որ կապոց: \nՆա գնում է տխուր և մռայլ դեմքով, որի վրա զգացվում է հոգեկան և ֆիզիկական տանջանքի խոր դրոշմը: \nՆա անցավ մի քանի ծուռ փողոցներ, մոտեցավ Անիի մայր եկեղեցուն և կանգ առավ այնտեղ, ուր կանգնած էին մի խումբ մարդիկ: \nՆրանցից մեկը, ճանաչելով եկողին, դարձավ նրան ու ասաց.\n— Այդ ի՞նչ է գրկիդ, վարպե՜տ Ղևոնդ:\n\nԵկողը, որ մեզ ծանոթ դարբին Ղևոնդն էր, ապուշի նման իրեն դիմողին նայեց:\n\n— Ի՞նչու ես ինձ այդպես նայում, վարպե՜տ, մի՞թե չես ճանաչում, — հարցրեց խոսակիցը և զարմացած նրան նայեց: \nՆա տեսավ, որ դարբնի հետ ինչ-որ բան է կատարվում, որ նրա աչքերը դուրս են թափված և մազերը փշաքաղված:\n\n— Ո՛վ ժողովուրդ, ո՛վ բարեկամներ, խղճացե՜ք ինձ, աղջկանս գտեք, — ասաց դարբինը, և արտասուքը հեղեղվեց նրա աչքերից: \nԱմբոխը լուռ էր և մտահույզ: \nՆա հասկանում էր ծերունի հոր վիշտը, զգում էր նրա կսկիծը և ինքն էլ հուզվում:\n\n— Լուսիկի՛ս, Լուսիկի՛ս գտեք, մի՞թե դուք խիղճ չունեք, մի՞թե դուք գութ չունեք: \nՍիրտս այրվում է, լերդ ու թոքս դուրս թափվում, ջիգյարս խորովում...\n— Աստված մխիթարե քեզ, վարպե՜տ Ղևոնդ, Լուսիկը կենդանի է և շուտով կգտնվի, — ասաց ամբոխից մի մարդ մխիթարելով նրան: \nՆրանք արդեն գիտեին ծերունի Ղևոնդի վիշտը:\n\n— Չէ, չէ, նա տանջվում է, մեռնում է: \nՆոր բացվող վարդի պես թառամում է, մեռնում և չորանում: \nԱ՛խ, այս ի՞նչ վիշտ է, տե՜ր, այս ի՞նչ տանջանք է... \nԵս այրվում եմ, տանջվում եմ, իսկ նա չկա ու չկա...\n— Աստված փարատե վիշտդ, ծերո՜ւկ, — ասաց դարձյալ նույն մարդը և փեշով աչքի արտասուքը սրբեց: \nԱյդ միջոցին երևաց Խենթը և յուր փայտը օրորելով առաջ եկավ, ուր կիտվում էր ամբոխը: \nԱմբոխը նրա համար ճանապարհ բացեց, և դարբին Ղևոնդին ու Խենթին շրջապատեց: \nԽենթը նայեց վարպետ Ղևոնդին, նայեց ու հանկարծ դեղնեց, սփրթնեց: \nՆա յուր եղբորը այդ դրության մեջ չէր տեսել: \nՄի՞թե կսկիծը ցնցել է նրա ուղեղը:\n\n— Վարպե՜տ Ղևոնդ, ի՞նչ ես անում, այդ ի՞նչ է գրկիդ մեջ:\n\n— Սրե՛ր, սրե՛ր, իմ շինած սրեր, իմ ձեռքով կոփած սրեր, որ թշնամիների կուրծքը մխենք, ահա առեք, — ասաց նա ու վայր ձգեց իր բեռը, որ հիրավի յուր շինած սրերն էին:\n\n— Ի՞նչ ես անում, վարպե՜տ:\n\n— Ի՞նչ եմ անում, մի՞թե չգիտես, ահա ես պարում եմ, Լուսիկիս հարսանիքն է, դուք էլ պարեցեք, — ասաց դարբինը և սկսեց խելագարի ցնցումներ անել:\n\nԱմբոխը սառած, ապշած կանգնած էր Ղևոնդի շուրջը: \nՆա այդ րոպեին մոռացել էր յուր վիշտը, հոգսը և միայն տանջվում էր վարպետ Ղևոնդի վշտով:\n\n— Վա՛յ ինձ, վարպե՜տ, վա՛յ իմ աչքերիս, մի՜, մի՜ անիր այդպես, ես կգտնեմ Լուսիկիդ, անպատճառ կգտնեմ, — կանչեց Խենթը` գլխին տալով:\n\n— Ո՜չ, ո՜չ, նրան տանջեց, նրան սպանեց Վեստ Սարգիսը, նա էլ չի ազատվի սև ձեռքից, նա էլ չի փրկվի…\n— Ո՞վ, ո՞վ է սպանել Լուսիկին, — լսվեցան ամբոխի միջից մի քանի ձայներ:\n\n— Վեստ Աարգիսը` խնամակալը, — պատասխանեցին մյուսները:\n\n— Հա՜, խնամակալը... պետք է որ այդ այդպես էլ լինի: \nՆա անեցիներին էլ թողել է այս նեղ դրության մեջ և ինքը կորել, — ասաց մի ձայն:\n\n— Տեր չունենք, տիրական չունենք, բարեկա՜մ, — ասաց մի ուրիշը:\n\n— Ի՞նչպես չունենք, իսկ Վահրամ իշխա՞նը...\n— Հա, ապրի Վահրամ իշխանը, էլի նրան պիտի դիմենք, էլի նրան պիտի խնդրենք, որ մեզ անտեր չթողնի:\n\n— Իրավ, մինչև ե՞րբ պիտի այդպես պաշարված մնանք: \nԳնանք մեր Վահրամի ոտքերն ընկնենք, ասենք, որ մեր կյանքը յուր ոտքերի տակ է, թող մեզ առաջնորդի դեպի պատերազմը և մենք ցույց կտանք հույներին, որ հայի մեջ չէ մեռած քաջության հոգին:\n\nԱյդպես շատ հարց ու պատասխաններ եղան ամբոխի մեջ, շատ երկար վիճաբանություններ տեղի ունեցան, բայց ոչ մի վճռի վրա կանգ չառան, ոչ մի բան չձեռնարկեցին, երբ հանկարծ Խենթը, որ մինչ այդ լուռ էր, կանչեց.\n— Բարեկամնե՜ր, էլ ի՞նչու եք սպասում: \nՉե՞ք տեսնում, որ մեր խնամակալը մեզ անտեր է թողել, որ նա հեռանում է հենց այն ժամանակ, երբ թշնամին մեզ շրջապատում է: \nԷլ ի՞նչ ենք սպասում, մեր Վահրամը այստեղ է, նա չի թողնի մեզ անտեր, անտիրական, նա մեզ համար կյանքն էլ չի խնայի, բայց ինչ կարող է անել միայնակ, պետք է նրան ուժ տանք, իսկ այդ ուժը մենք ենք:\n\n— Խենթը լավ է ասում, Խենթը, գնանք Վահրամ իշխանի մոտ, նա մեզ կփրկի, նա մեզ կազատի, — գոչեցին մի քանի ձայներ:\n\n— Գնա՛նք, գնա՛նք, — կանչեց ամբոխը և սկսեց շարժվել, ալեկոծվել:\n\nԽենթը առաջ ընկավ և առաջնորդեց նրանց դեպի Վահրամ իշխանի պալատը, այնինչ վարպետ Ղևոնդը դեռ շարունակում էր յուր վայրենի պարը և տխուր ձայնով Լուսիկին կանչում...",
    "ԵՂՈՆ ԵՎ ԼՈՒՍԻԿԸ\nՄինչդեռ Անին պաշարված էր հունաց զորքերով, այդ միջոցին Սուրմառու բերդաքաղաքի մեջ, մթին ու խոնավ բանտում տանջվում էր Լուսիկը, ուր, իբրև ապահով տեղ, տեղափոխված էր նա Վեստ Սարգսի հրամանով: \nԼուսիկը օր օրի վրա մաշվում էր և գերեզմանին մոտենում, այնինչ դուրսը պայծառ ու հրաշալի օր էր և բնությունը յուր հրաշալիքներն էր թափում: \nԱյնտեղ, ազատ օդի մեջ, ճռվողում էին թռչունները, շարժվում էր կյանքը, իսկ Լուսիկը շրջապատված խոնավ պատերով, զրկված էր նաև աստծո պարգևած արևի լույսից: \nԱխ, ինչքա՛ն չար են մարդիկ, ինչքա՛ն անգութ են, որ զրկում են նրան աստծո տված բարիքները վայելելուց:\n\nԵվ Լուսիկը մտքերի ծովն ընկած, տխուր ու տրտում նայում է դեպի յուր նեղ բանտի միակ փոքրիկ լուսանցքը և խոր ախ քաշում: \nՆա հիշում է յուր սիրուն պարտեզը, այն երջանիկ ժամերը, երբ ինքը վարդի թփերից քաղում էր նոր բացվող անուշահոտ վարդեր և լսում բլբուլի երգերը, որը սեր էր երգում և յուր կուսական սիրտը թրթռացնում: \nԱխ, ո՞ւր ես, բլբուլ, ո՞ւր ես, սոխակ, եկ, թռիր դեպի Լուսիկի բանտի պատուհանը և այնտեղից կրկին հնչեցրու քո երգը, քո անուշ դայլայլիկը: \nԼուսիկն այժմ կարոտ է քո երգին, կարոտ է լսելու քո սիրո երգերը, որ վերարտադրի յուր սրտի մեջ յուր սիրուն Ստեփանիկին, յուր ծերունի հորը...\nԲայց ամեն ինչ լուռ է և հուսահատ:\n\nՉի լսվում բլբուլի ձայնը, չի հնչում նրա անուշ երգը, այնինչ Լուսիկի սիրտը քաղվում է և հոգին մաշվում: \nԱղբյուրի նման արտասուքները դուրս են թափվում նրա աչքերից և թրջում առանց այն էլ թաց ու խոնավ գետինը:\n\n— Ստեփանի՜կ, հասիր ինձ, օգնիր, մի՞թե ինձ մոռացար, — ասում էր Լուսիկը և խոր հառաչում:\n\n— Ձայն տուր, Ստեփանի՜կ, որ լսեմ քո անուշ ձայնը և ապա մեռնեմ, — հառաչեց Լուսիկը, և նրա սիրտը կարծես կտոր-կտոր եղավ:\n\nՆա չնկատեց մինչև անգամ, թե ինչպես բանտի դուռը կամաց բացվեցավ և ներս մտավ Եղոն, որի աչքերը վայրենի կատաղությամբ լցվեցան, երբ լսեց նրա վերջին խոսքերը:\n\n— Ստեփանի՜կ, հասիր ինձ, — դարձյալ կրկնեց խեղճ աղջիկը ու հեկեկանքը խեղդեց նրան:\n\nՀանկարծ մի տեսակ սարսուռ անցավ Լուսիկի ամբողջ մարմնով և նա սարսափահար ցնցվեցավ. նրա ականջին մի խուլ քրքիջ դիպավ, որ կարծես գեհենից լիներ դուրս գալիս, ի՞նչ էր այդ, երա՞զ, թե իրողություն: \nՄի՞թե գեհենի դևերն անգամ ծաղրում են Լուսիկին և սարսռեցնում նրան: \nԲայց ո՜չ: \nԼուսիկը ետ նայեց և քարացածի նման արձանացավ: \nՆա տեսավ յուր առջև կանգնած Եղոյին, որ դիվական քրքիջ արձակելով, վայրենի աչքերը հառել էր յուր վրա:\n\n— Հա՛, հա՛, հա՛, խելա՜ռ աղջիկ, այդ ո՞ւմ անունն ես տալիս, մի՞թե չգիտես, որ դու Ստեփանիկին չես կարող պատկանել, — ասաց Եղոն մոտենալով Լուսիկին:\n\nԼուսիկը ոչինչ չպատասխանեց, դեռ ապուշի նման նայում էր նրան:\n\n— Լսիր, խելա՜ռ աղջիկ, — շարունակեց Եղոն, — ուզում եմ քեզ մի քանի առաջարկություններ անել, եթե համաձայնվես, փրկված ես:\n\n— Հեռացիր ինձանից, — ասաց Լուսիկը խուլ ձայնով և կրկին սարսռեց: \nՆա տանել չէր կարող Եղոյի ներկայությունը:\n\n— Չէ, Լուսի՜կ, լսիր ինձ, եթե ուզում ես ազատվել այս նեղ ու խոնավ բանտից: \nՉէ՞ որ սա քո տեղը չէ:\n\nԼուսիկը լուռ նայում էր Եղոյին:\n\n— Անին արդեն պաշարված է հունաց զորքերով, ուր գտնվում է քո Ստեփանիկը: \nՄի քանի օր կամ մի քանի շաբաթ չի անցնի, և Անին մոխրի կույտ կդառնա, և այդ մոխրի մեջ կթաղվի քո Ստեփանիկը, հետևապես...\n— Լռիր, անամո՜թ ստախոս, — գոռաց Լուսիկը` ընդհատելով Եղոյի խոսքերը: \nԵղոն կարծես չլսեց նրան և կրկին շարունակեց.\n— Հետևապես դու պիտի մոռանաս Ստեփանիկին և պատկանես նրան, ով քո կյանքն է ազատում և քո ազատության մասին մտածում: \nԱռաջուց հայտնում եմ, որ դու նշանակված ես որպես ընծա հունաց հրամանատարին, սակայն քեզ սիրող մարդը այդ բանը պիտի խանգարե և քեզ ազատություն պիտի տա: \nԱսա, համաձա՞յն ես լսել նրա խորհուրդները, — ասաց Եղոն, և նրա աչքերը փայլեցին ոգևորության կրակով:\n\n— Եվ ո՞վ է այդ մարդը, որ իմ ազատության մասին է մտածում, — ասաց սառն կերպով Լուսիկը:\n\n— Ո՞վ է. մի՞թե չգիտես, որ հարցնում ես: \nԱյդ մարդը, որ ցանկանում է քեզ ազատել…\tդու ճանաչում ես նրան:\n\n— Ո՞վ է վերջապես, ասա նրա անունը, — ասաց Լուսիկը և սիրտը բռնեց: \nՆա այդ խոսքերից վատ բան էր գուշակում:\n\n— Ես եմ, Լուսի՜կ: \nԵս ցանկանում եմ ազատել քեզ, — պատասխանեց Եղոն:\n\n— Դո՞ւ:\n\n— Այո, ես: \nԵս սիրում եմ քեզ, Լուսի՜կ, դու լավ աղջիկ ես...\n— Ո՛հ, աստված իմ, խնայիր ինձ, — ասաց Լուսիկը և արտասուքները կրկին դուրս վիժեցին նրա աչքերից:\n\n— Սիրիր ինձ, և մենք երջանիկ կլինենք, — շարունակեց Եղոն և ուզեց բռնել Լուսիկի ձեռքը, սակայն Լուսիկը ձեռքով հրեց իրեն մոտեցող Եղոյին և խելագարի նման կանչեց.\n— Կորի՛ր, կորի՛ր ինձանից:\n\n— Բայց լսիր ինձ, Լուսի՜կ, իմացիր, որ ես քեզ սիրում եմ, իսկ այդ սերս ատելության մի՜ փոխիր: \nՎա՛յ քեզ, եթե ատելության փոխվեց սերս, — ասաց Եղոն կանգ առնելով Լուսիկից մի քանի քայլ հեռու:\n\n— Հեռացի՛ր, կորիր կամ սպանիր ինձ: \nԱխ, ո՞ւր է մահը, ի՞նչու նա չի գալիս, որ ինձ այս հրեշից ազատի:\n\n— Կրկնում եմ, խելա՜ռ աղջիկ, լավ մտածիր անելիքդ, թե չէ սարսափելի կլինի վախճանդ: \nՀիշիր, որ ես ազատեցի քեզ իշխանի վրեժխնդրությունից: \nԵթե ես չլինեի, այժմ դու կույր և համր կլինեիր:\n\n— Գեհենի՜ որդի, սպանիր ինձ, եթե ցանկանում ես, բայց չկրկնես քո խելառ առաջարկությունը:\n\n— Լավ, տեսնենք, — ասաց Եղոն և, մի քայլ դեպի դուռը գնալով, կրկին կանգ առավ: \n— Լուսի՜կ, վերջին անգամ դիմում եմ քեզ, խնայիր քո մատաղ կյանքը:\n\n— Մա՜հ, մա՜հ եմ ցանկանում, — ասաց Լուսիկը և ձեռքերով ծածկեց դեմքը:\n\n— Լավ, միայն իմացիր, որ դու չես ստանա քո ցանկացած մահը, այլ կապրես, սակայն այդ կյանքդ կլինի մի սոսկալի տանջանք: \nԵղոն գիտե յուր հակառակորդի համար տանջանքներ ստեղծել, — ասաց Եղոն և դուրս գնաց բանտից:\n\nԼուսիկը մնաց միայնակ և ծունկ չոքելով` յուր աղաչավոր ձեռքերը բարձրացրեց դեպի բարձրյալը:\n\nԼուսիկն աղոթում էր. աղոթքը միայն թեթևացնում էր նրա սրտի վիշտը, հոգու այլայլությունը...",
    "ԿՌԻՎԸ\nՀայաստանը վտանգի մեջ էր:\n\nՀույները ամուր օղակով շղթայել էին Անին և բաբաններ կանգնեցրել պարիսպների մոտ, որպեսզի խորտակեն դրանք և ապա, ներս խուժելով, ավերեն և կոտորած սփռեն Անիի մեջ: \nԵվ հույները վստահ իրենց հաղթության վրա, սպառնալիքներ էին ուղարկում անեցիներին և ծաղրում ու ծիծաղում էին այն մի բուռ հայերի վրա, որոնք հանդգնում էին պահպանել իրենց քաղաքը: \nԲայց հայ պահապանները լուռ էին և մտահույզ: \nՆրանք հույների սպառնալիքներին չէին պատասխանում, նրանց ծաղրին ուշադրություն չէին դարձնում, սակայն իրենց սրտի մեջ բորբոքվում էր մի այնպիսի կատաղության բոց, որ կրակ էր տալիս նրանց սիրտն ու հոգին: \nԵվ նրանցից ամեն մեկը մտմտում էր յուր մտքի մեջ` «Կռվել, մեռնել և ապա միայն քաղաքը հանձնել հույներին. թող նրանք մեր դիակները կոխկրտելով միայն անցնեն»: \nԵվ այդ մտքերով տոգորված նրանք հրամանի էին սպասում, որ ամեն մեկն ընդունի նահատակության պսակը և հայրենիքի սիրո համար յուր կյանքը զոհի: \nԵվ այդ հրամանը չուշացավ, հեռվից արդեն երևաց ծերունի Վահրամ իշխանը շրջապատված հայրենիքին հավատարիմ իշխաններով: \nԾերունի Վահրամը մռայլ էր ու գունատ: \nՆա, չկարողանալով անեցիների խնդիրքը մերժել, անցավ զորքի գլուխը և ստիպվեցավ նրանց դեպի պատերազմ առաջնորդել: \nԾանր պատասխանատվություն... \nԵվ ծերունի Վահրամը զգում էր այդ պատասխանատվության ծանրությունը յուր վրա: \nՆա հասկանում էր, որ այդ կռիվը պիտի ճակատագրական լինի Անիի համար և դրանից միայն կախված պիտի լինի նրա ազատությունը, իսկ ինքը մի բուռ քաջերով ի՞նչպես համարձակվի վճռական պատերազմ տալ: \nՅուր 30.000 զինվորներով, ինչպե՞ս դիմադրել հունաց 100.000 զինվորներին...\n\n\n\n\n\nԲայց դառնության բաժակը լցվել էր, և հայրենիքը վտանգի մեջ էր:\n\nԵրկար պետք չէր մտածել, կա՛մ փրկություն, կա՛մ մահ: \nԵվ ծերունի Վահրամը գնում էր մեռնելու յուր հայրենիքի փրկության համար: \nԵվ Վահրամ իշխանը գնաց, շրջեց բոլոր պահակակետերը, բոլոր աշտարակները, հրամաններ տվեց և կարգադրություններ արավ: \nՈւր որ անցնում էր, հոգի ու սիրտ էր ներշնչում նրանց մեջ, և նրանք ոգևորվում էին ծերունի Վահրամի վեհ պատկերը տեսնելով:\n\n— Իշխա՜ն, պարիսպների մոտ բաբաններ են բարձրացնում և սպառնում պատերը քանդելու, — ասաց իշխաններից մեկը` դառնալով Վահրամին:\n\nՎահրամը նայեց այն կողմ և հիրավի նկատեց, որ հույները մեծ գործի մեջ են և աշխատում են մի ահագին բաբան կանգնեցնել, որի ուժին չպիտի դիմանար Անիի պարիսպը:\n\n— Մենք կայրենք դրանց բաբանները, — պատասխանեց Վահրամ իշխանը:\n\n— Բայց ինչպե՞ս, իշխա՜ն, ո՞վ կհամարձակվի մտնել հունաց բանակը և այրել այդ բաբանը: \nՉե՞ք տեսնում, որ նրանք բաբանների առաջ հակերով բամբակներ են դարսել, որպեսզի մեր ձգած քարերը ոչինչ վնաս չտան նրանց:\n\n— Մենք կայրենք նրանց բաբանները, — կրկնեց Վահրամ իշխանը վճռական ձայնով, որի դեմ ոչինչ չկարողացավ ասել նրա հետ խոսող իշխանը:\n\n— Բայց մինչև այրելը դեռ մի վճռական կռիվ պիտի տանք, — շարունակեց Վահրամը` աչքը հունաց բանակից չհեռացնելով:\n\n— Ե՞րբ, իշխա՜ն, ե՞րբ պիտի այդ ճակատագրական կռիվը տեղի ունենա, մենք անհամբեր սպասում ենք այդ ժամին, — ասաց խոսակիցը:\n\n— Հենց այս գիշեր, երբ կեսգիշեր լինի: \nԵս իսկույն կհրամայեմ, որ այդ միջոցին բոլորը պատրաստ լինեն հարձակում գործելու հունաց բանակի վրա, — ասաց Վահրամը և իջավ աշտարակից:\n\nԳիշերը վրա հասավ, հույների բանակի խարույկները վառվեցան և այնտեղ լսվեցան նրանց խինդի և ուրախության աղաղակները: \nԻսկ անեցիք լուռ, անձայն պատրաստվում էին գունդ-գունդ դուրս գալու Անիից: \nՆրանք միայն վերջին հրամանին էին սպասում, այնինչ այդ հրամանը ուշանում էր, դեռ Վահրամ իշխանը չէր երևում, դեռ իրենց հրամանատարը չկար: \nՈ՞ւր էր նա արդյոք և ինչի՞ էր սպասում, ոչ ոքի հայտնի չէր, միայն եթե սրատես աչքեր լինեին, եթե ուշադրություն դարձնող լիներ, կտեսներ, որ ծերունի Վահրամը այդ միջոցին ս. Լուսավորիչ եկեղեցու բեմի առաջ ծունկ էր չոքել և բազկատարած աղոթում էր առ Ամենաբարձրյալը: \nՆա, ինչպես արձան, լուռ էր և անշարժ: \nԲայց այդ լռության ու անշարժության մեջ նրա վեհ հոգին տանջվում էր, այրվում և յուր միակ հույսը Բարձրյալի վրա դրած, աղոթում էր ու ասում.\n— Տե՜ր, անցրու ինձանից այս դառն բաժակը, տե՜ր, պատասխանատվությունը ծանր է թե՜ քո և թե՜ ազգի առաջ: \nԴու հոգի ու սիրտ ներշնչիր մի բուռ քաջերիս և հալածիր թշնամիներին...\nԵվ այդ աղոթքը թեթևացնում էր 86-ամյա ծերունի Վահրամի սիրտը, և նրա փառահեղ դեմքը` լուսավորված կանթեղի թույլ լույսով, հետզհետե բորբոքվում էր աստվածային կրակով:\n\nՀանկարծ նա, կարծես մի ինչ-որ բանից թեթևացած, երիտասարդի նման վեր թռավ տեղից, համբուրեց ս. խաչելությունը և ապա աննկատելի կերպով դուրս եկավ եկեղեցուց: \nՆա դիմեց դեպի բանակ, որ կազմ ու պատրաստ վաղուց սպասում էր իրեն:\n\nՀենց այդ միջոցին մի մարդ կարծես գետնիցը բուսավ նրա առջև և խոր գլուխ տալով` ասաց.\n— Իշխա՜ն, ես այստեղ եմ:\n\n— Խե՜նթ, վաղուց քեզ սպասում էի, բայց կարծում էի, թե հույները արդեն կաշիդ քերթել են, — ասաց իշխանը ուրախացած:\n\n— Ո՛չ, իշխա՜ն, նրանք ինձ էին ուզում հիմարացնել, բայց ես նրանց հիմարացրի ու ամեն բան լավ տեսա:\n\n— Ի՞նչ կա, Խե՜նթ: \nԱսա, կարո՞ղ ենք մեր մի բուռ քաջերով դիմադրել նրանց ահեղ բանակին, — հարցրեց իշխանը մտազբաղ:\n\n— Տե՜ր, եթե նրանք արբած չլինեին ինքնավստահությամբ, դժվար էր, բայց նրանք արբած են սնոտի ուրախությամբ, Անին յուր հարուստ ավարով իրենցն են համարում, ուստի անհոգ իրենց բավականությամբ են զբաղված, — պատասխանեց Խենթը:\n\nԾերունի Վահրամի մռայլը պարզվեցավ: \nԱյդ տեղեկությունները յուր ծրագրին խիստ հարմար էին գալիս:\n\n— Իսկ ե՞րբ է նրանց վրա արշավելու հարմար ժամանակը:\n\n— Հենց հիմա, եթե ցանկանաք: \nԱյժմ նրանք քաղցր երազների մեջ են:\n\n— Լավ, ապրիս, Խե՜նթ, քո խենթությունները զուր չեն անցնում, — ասաց Վահրամ իշխանը և հեռանալով նրանից, հրաման տվեց գնդերին բանալ Անիի դռները և արշավել դուրս:\n\nՀայոց զորքը, որ բաղկացած էր 30.000 հոգուց, առաջ անցավ ծերունի Վահրամի առաջնորդությամբ, և քիչ հետո սկսվեց սոսկալի կռիվը: \nԿռիվ մահու և կյանքի: \nԿռիվ հայրենիքի ազատության:\n\nՀույները, վստահ իրենց թվի վրա (100.000), նույնպես հարձակվեցան հայերի վրա, և երկուստեք սկսվեց կոտորածը: \nԲայց հայերը կռվոււմ էին հուսահատ, նրանք գիտեին, որ իրենց ետև էլ նահանջի ճանապարհ չկա, որ իրենք կամ պիտի հաղթեն հույներին, կամ մեռնեն, հակառակ դեպքում պիտի տեսնեն Անիի ավերվելը և իրենց որդոց ու կանանց ճիչն ու վայնասունը:\n\nԱյդ աչքի առաջ ունենալով, հայերը ոգևորված նաև ծերունի Վահրամի խրախուսանքներից, այնպես գրոհ տվին հունաց բանակի վրա, որ հույները առժամանակ մնացին սառած, կարկամած: \nՆրանք հայերից և այն էլ մի բուռ հայերից այդպիսի քաջություն չէին սպասում: \nՀայերը անխնա կոտորում էին, երբ հանկարծ հունաց շարքերը խանգարվեցան և նրանց զորքը սկսեց տատանվել, շարժվել և, նկատելով յուրայինների սոսկալի կոտորածը, սարսափահար սկսեց ետ նահանջել և, մեջքը ցույց տալով, դեպի փախուստ աճապարել:\n\n— Օրհնյա՛լ է աստված, հաղթությունը մերն է, — կանչեց ծերունի Վահրամը:\n\n— Կեցցե Վահրամը, կեցցե՛ Գագիկը, հաղթությո՛ւն, — կանչում էին ոգևորված հայերը և հալածում փախչողներին: \nԱրյունը արդեն հոսում էր աղբյուրի պես և Անիի տափարակի վրա միայն հույներից արդեն ընկած էին մոտ 20.000 հոգի, երբ հայերը դադարեցրին հալածանքը և սկսեցին գոհաբանական մաղթանքներ վեր առաքել առ Ամենաբարձրյալը իրենց փայլուն հաղթության համար:\n\nՀունաց գոռոզ ու ահեղ բանակը այլևս չկար Անիի պարիսպների տակ և հայերի հաղթությունը կատարյալ էր...\nԺԱ\nԴԻԱԿՆԵՐԻ ՄԻՋՈՎ\nԱնիի պայծառ առավոտը լուսացավ և լուսավորեց դիակների դաշտը: \nՍոսկալի էր այդ դաշտը: \nԱնթիվ ու անհամար դիակներ և մարդկային վիրավոր մարմիններ փռված էին այդտեղ, ուր անողորմ մահը կարծես դյութական զորությամբ, մի վայրկյանում, կարճացրել էր նրանց կյանքը...\nՍոսկալի էր տեսնել ընկածների դեմքի արտահայտությունը և սառած աչքերի մեջ դեռ մնացած զարհուրանքի տպավորությունը: \nԱյդ աչքերը, այդ արտահայտությունը սոսկալի ու զարհուրելի էին և փշաքաղում էին տեսնողին:\n\nԲայց անշարժ չէին բոլոր ընկածները: \nՆրանց մեջ շատերը շարժվում էին, քարշ գալիս մի տեղից մյուսը, բարձրանում մի դիակից մյուսը և իրենց ձեռքերով ճանկռոտում հողը և սրտակտուր հառաչանքներ արձակում: \nԴրանք մահամերձ վիրավորներ էին, որոնք չկարողանալով պատերազմի դաշտից հեռանալ, մնացել էին դիակների կույտերի մեջ և զարհուրելի տանջանքներ կրելով` սպասում էին իրենց վերջին րոպեներին. իսկ այդ վերջին րոպեները կարծես հավիտենականություն լինեին, նրանք կարծես դիտմամբ ուշանում էին ավելի տանջելու, ավելի չարչարելու թշնամիներին... \nԵվ այդ վիրավորները, չդիմանալով սոսկալի տանջանքներին, վերջին ճիգն էին թափում, մի քանի քայլ քարշ գալիս, թաթախվում արյան գբերի մեջ և ապա սոսկալի հառաչանքներ արձակելով մի քանի ցնցումներ անում ու մնում անշարժ...\nԱնիի երփներանգ ծաղիկներով ծածկված դաշտը այդ միջոցին արյան դաշտի էր փոխվել և դիակների կույտերով ծածկվել: \nԼսվում էին մեռնողների մահամերձ հառաչանքները և ագռավների երամների կռնչյունները, որ երամներով պտտվում էին դիակների կույտերի վերևում: \nԱրեգակն էր միայն, որ կրկին հանգիստ, կրկին պայծառ փայլում էր այդ սգապատ տեսարանների վրա:\n\nՀենց այդ միջոցին էր, որ Անիից դուրս եկավ մի մարդ և դիմեց դեպի պատերազմի դաշտը: \nՆա գնում էր լուռ ու անձայն և խորին մտածմունքի մեջ ընկղմված: \nՆրա աչքերը ընկած էին խոր ակնակապիճների մեջ, այտի ոսկորները դուրս էին ցցված, գլխի ճերմակ մազերը` գզգզված: \nՆա նմանվում էր կմախքի և եթե նրա փայլուն աչքերը չլինեին, տեսնողը նրան կենդանի արարած չէր համարի, այլ ոսկորներից կազմված մի զանգված, որ պատած էր մորթով: \nԲայց նրա աչքերը վայրենի կերպով փայլում էին և աջ ու ձախ շրջում: \nԵրևվում էր, որ նրա հոգին այդ րոպեին տանջվում էր, խիստ տանջվում, իսկ սիրտը` մաշվում:\n\nԱհա նա հասավ պատերազմի դաշտ, ուր փռված էին դիակները, և ոտքը դրեց մի փռված դիակի կրծքին ու լուռ նրա սարսափահար դեմքը դիտեց: \nԱյդ դեմքը սառն էր ու ցուրտ, այնպես սառն, ինչպես այն ծերունի մարդու դեմքը, որ նայում էր այդ դիակին և ոչ մի տպավորություն չէր թողնում նրա հոգում, կարծես յուր ոտքի տակ տարածված չլիներ մարդկային մի դիակ, որը մի պահ առաջ յուր նման շարժվում էր, խոսում, ծիծաղում, իսկ այժմ անշունչ առարկայի նման ընկած է դաշտի մեջ և յուր կրծքին ծերուկներն անգամ անխնա ոտք են դնում և արհամարհում իրեն... \nՍա ինչ բախտի խաղալիք է, բնության սա ի՞նչ ծաղր է, որ դեռ երեկ նա կենդանի էր, իսկ այսօր` մեռած...\nԲայց ծերունին ապուշ-ապուշ դեռ նայում էր դիակին և ցուցամատն էլ դեպի յուր ճակատը տանելով, կարծես ինչ-որ բան էր ուզում մտաբերել, բայց չէր կարողանում: \nԿարծես նա ճիգ էր թափում ազատվել իրեն պաշարող մտքերից և գտնել տանջող միտքը, սակայն չէր հաջողում:\n\nՀանկարծ ծերունին ժպտաց, երևացնելով յուր դեղնած և սևացած ատամները: \nԱյդ ժպիտը խիստ տարօրինակ էր և ահաբեկ:\n\n— Հը՛մ... հը՛մ... լավ է, այդպես էլ պետք էր: \nԵվ ես էլ պետք է կոխկրտեմ այս դիակները ու այնպես անցնեմ, — ասաց ծերուկը և ոտքը դնելով մյուս դիակի կրծքին` անցավ առաջ:\n\nՀետզհետե դիակները շատանում էին և ծերունին, կոխկրտելով ամեն մի դիակ, առաջ էր գնում և ինքն իրեն ասում.\n— Այս մերը չէ, պետք է սրանց ոտնատակ տալ, պետք է սրանց կոխկրտել:\n\nՀանկարծ ծերունին կանգ առավ և դեպի ագռավների երամը նայեց, որ իջավ մի կույտի վրա:\n\nԾերուկը նախ չէր հասկանում, թե ի՞նչ է կատարվում այնտեղ, ապա, հանկարծ, կարծես գլխի ընկավ և նրա աչքերը դուրս թափվեցան ակնակապիճներից, բարկացած նա մի քար վերցրեց և շպրտելով դեպի ագռավները` գոռաց.\n— Է՛յ, չի կարելի, սպասեցեք, մերոնց պետք է ջոկել: \nՄի՞թե չգիտեք, որ այստեղ հայ էլ կա, հույն էլ: \nՀույնը եկել էր մեզ ջարդելու, բայց մենք նրանց ջարդեցինք: \nԽի՛, խի՛, խի՛, — արձակեց ծերուկը մի վայրենի քրքիջ, երբ ագռավների թռիչքը տեսավ, ապա սկսեց դիակները կոխկրտելով մի պար պարել ու կանչել.\n— Ամենքդ ուրախացեք, Լուսիկիս հարսանիքն է սա…\tԵրգեցեք, պարեցեք, չե՞ք լսում... — ասում էր նա և հետզհետե յուր խելագար ոստյուններն արագացնում:\n\nԹշվառ ծերուկը Լուսիկի հայրն էր, դարբին Ղևոնդը, որ չգիտեմ ինչու պատերազմի դաշտն էր իջել և կոխկրտում էր դիակները...\nՀենց այդ ժամանակ հեռվից երևացին երկու ձիավոր, որոնք շտապ առաջ էին գալիս դեպի դարբին Ղևոնդը: \nՂարբին Ղևոնդը դեռ յուր պարն էր պարում, երբ նկատեց այդ ձիավորներին և թափանցող հայացք գցելով նրանց վրա` սառածի նման կանգ առավ և սկսեց սարսափահար ցնցվել: \nԿարծես այդ ձիավորների մեջ նկատում էր մի զարհուրելի բան, որ սառցնում էր նրա արյունը և ստիպում դողացնելու:\n\nԱնթարթ, ապուշ կտրած աչքերով նայում էր խելագար Ղևոնդը ձիավորներին և դողում. այնինչ ձիավորները արագ-արագ մոտենում էին նրան: \nՄի քանի քայլ էլ և այդ ձիավորները մոտեցան նրան և այն է ուզում էին առաջ գնալ, երբ դարբին Ղևոնդը սոսկալի մռնչյուն արձակեց ու կանչեց.\n— Ա՛….\nՁիավորները լսեցին այդ մռնչյունը և մեխվածի նման կանգ առան: \nՆրանք նայեցին դարբին Ղևոնդին և զարհուրեցան: \nՍառը դողը ցնցեց երկուսի մարմինն էլ և քրտինքի խոշոր կաթիլները դուրս ցոլացին նրանց ճակատին:\n\nԱնցան մի քանի զարհուրելի վայրկյաններ, և հանկարծ ձիավորները խելքի գալով` ուզեցին առաջ սլանալ, բայց այդ միջոցին խելագար Ղևոնդը մի ոստյուն արավ և բռնելով առաջինի ձիու սանձը` կանչեց.\n— Ողջո՛ւյն քեզ, արյա՜ն թագավոր:\n\nԱպա խելագարի մի քրքիջ արձակեց, որ ցնցեց ձիավորի մարմինը: \nՁիավորը աշխատեց խույս տալ դրանից, բայց դարբինը ամուր բռնել էր սանձը և քարարձանի նման առաջը տնկվել:\n\nԱյդ ժամանակ երկրորդ ձիավորը առաջ անցավ և ասաց.\n— Իշխա՜ն, մի՞թե չեք ճանաչում, սա դարբին Ղևոնդն է, որը ինչպե՞ս է, որ կենդանի է մնացել, չգիտեմ: \nՊետք է սպանել սրան:\n\n— Հա՛, պետք է սպանել, — կրկնեց իշխանը և սուրը պատյանից հանեց:\n\n— Ողջո՛ւյն քեզ, դիակների թագավոր, — կանչեց դարձյալ խուլ ձայնով դարբին Ղևոնդը և սառն աչքերով նայեց ձիավորի աչքերին, որ ինքը Վեստ Սարգիսն էր:\n\n— Մեռի՜ր, անամոթ, — ասաց Վեստ Սարգիսը և սուրը ուղղակի դարբին Ղևոնդի կուրծքը մխեց, — իմացիր, որ արյան թագավորը արյուն է սիրում:\n\nԴարբին Ղևոնդի աչքերում կարծես փայլակներ թռան: \nՆա չնկատեց մինչև անգամ, թե ինչպես սուրը մխվեցավ յուր կուրծքը և թե ինչպես սեփական արյունը սկսեց սրի վրայից վազել: \nՆա այդ ժամանակ չէր զգում ո՜չ ցավ, ո՜չ կսկիծ, չնկատեց մինչև անգամ, թե ինչպես ինքը բաց թողեց ձիու սանձը և գետին գլորվելով` գերեզմանային ձայնով գոռաց.\n— Անիծյա՛լ լինես, արյա՜ն թագավոր...\nԲայց ձիավորները չլսեցին նրա վերջին խոսքերը և սրարշավ դեպի Անի գնացին:\n\nՎեստ Սարգիսը կրկին գնում էր յուր ուրախությունները միացնելու անեցիների ուրախությանը, նրանց տարած մեծ հաղթության վրա:\n\nԲայց անեցիք էլ չէին խաբվի…\nԺԲ\nԳԱԳԻԿ Բ. ԹԱԳԱՎՈՐԸ\nՊատանի Գագիկը յուր կյանքի դեմ անհաջող փորձ կատարվելուց հետո է՜լ հանգստություն չուներ: \nԳիշեր-ցերեկ նա մղվում էր առաջ, ուզում էր զենքը ձեռքն առնել և հայտնի կերպով, կանգնել յուր թշնամիների առաջ, դեմ առ դեմ, սակայն ծերունի Վահրամը թույլ չէր տալիս: \nՆա դեռ վաղ, շատ վաղ էր համարում պատանու կյանքը փոթորիկների մեջ գցել, առանց գիտենալու, թե ինչ սիրտ, ինչ հոգի կա թաքնված մատաղ հասակի մեջ: \nԲայց պատանի Գագիկը օր ավուր աճում էր ու զարգանում: \nՆրա երակների մեջ եռում էր երիտասարդական արյունը և սրտի մեջ բորբոքվում պատանեկան անհամբերությունը: \nԳագիկը կրակ ու մոխիր էր ուզում, որ ցույց տա աշխարհին, թե ինքը վախկոտներից չէ, թե յուր երակներում հոսում է յուր անվախ պապերի արյունը...\nԵվ այդ օրը շուտով հասավ:\n\nԵրկու ձիգ տարիներ էին անցել այն օրից, երբ նա թողեց Անապատի վանքը, ուր յուր կյանքի դեմ փորձ էին արել և այդ ժամանակից, Վեստ Սարգիսի երեսից փախուստ տալով, գտնվում էր Վայոց ձորի Հիրհեր ամրոցում: \nԱյդտեղ էր նա, երբ լուրեր էր ստանում հունաց դեպի Անի արշավելու մասին և սիրտը քաղվում էր:\n\nՀույներն իրենց վերջին ջարդն էին կրել Անիի պարիսպների տակ: \nՄի պայծառ օր, երբ Գագիկը յուր Հայրենիքի մասին մտածելով, լուռ հեռուն էր դիտում, մի խումբ զինյալ մարդիկ շտապաքայլ դեպի յուր բերդն էին գալիս: \nՈ՞վքեր էին նրանք, թշնամի՞, թե բարեկամ. նա դեռ չգիտեր և կասկածանքով հեռուն էր նայում. այդ խումբը մոտեցավ, և պատանի Գագիկի սիրտը թունդ առավ, երբ խմբի մեջ նկատեց ծերունի Վահրամին ու մի քանի ուրիշ իշխանների, որոնց վաղուց ճանաչում էր: \nԻ՞նչ էր նշանակում նրանց գալուստը, մտածում էր պատանի, 17 տարեկան Գագիկը և տարակուսանքով նրանց նայում:\n\nԲայց խումբը արդեն մոտեցել էր բերդին և շուտով ներս կմտներ:\n\n— Լևոնի՜կ, նայիր, Վահրամ իշխանը ինքն է անձամբ մեզ մոտ գալիս: \nԻ՞նչ է նշանակում այդ, երևի մի կարևոր բան է պատահել Անիի գլխին, — ասաց Գագիկը` դառնալով մոտը կանգնած Լևոնիկին:\n\n— Այո, տե՜ր, անշուշտ մի կարևոր բան կա: \nԻշխանների մեջ ես տեսնում եմ նրան և եղբորս` Հարպիկին և Ստեփանիկին, — պատասխանեց Լևոնիկը` անթարթ աչքերով նայելով խմբին:\n\n— Գնա, Լևոնի՜կ, հրամայիր ամրոցի դռները բանալ և ընդունիր մեր իշխաններին, ինչպես հարկն է:\n\nԼևոնիկը գլուխ տվեց և հեռացավ: \nՔիչ ժամանակից հետո խումբը ամրոց մտավ: \nԳագիկը ներս մտավ բերդի ընդունարան և այնտեղ սրտատրոփ սպասում էր իշխաններին: \nԵրբ նրանք ներս մտան, բոլորն էլ ծունկ չոքեցին պատանի Գագիկի առաջ և կանչեցին.\n— Ողջո՛ւյն քեզ, հայո՜ց թագավոր:\n\nԳագիկի աչքերը փայլատակեցին և մի տեսակ շառագունումն անցավ նրա դեմքին, որը գեղեցկացրեց ու մի տեսակ վեհ արտահայտություն տվեց նրան:\n\nԳագիկը շփոթմունքից թե հուզմունքից մի վայրկյան լուռ կացավ, ապա, մոտենալով Վահրամ իշխանին, ոտքի կանգնեցրեց, համբուրեց նրան և դիմելով իշխաններին` ասաց.\n— Ոտքի՜ կանգնեցեք, իմ իշխաններ և պատմեցեք իմ սիրած Հայրենիքի դրությունը: \nԻ՞նչ դրության մեջ է արդյոք Անին:\n\n— Թագավո՛ր, Անին րոպե առ րոպե սպասում է քեզ: \nԲագրատունյաց թափուր գահը քեզ է սպասում, որպեսզի նենգ մարդիկ այլևս աչք չունենան այդ գահին, որը ըստ օրինի քեզ է պատկանում: \nԱհա այս սրերը քո ոտքի տակ ենք դնում ու երդվում՝ հավատարիմ լինել քեզ և մեր կյանքը զոհել քո Հայրենիքի փրկության համար, — ասաց Վահրամը և սուրը մերկացնելով խոնարհեցրեց Գագիկի ոտքերի տակ: \nՍույնն արին և մյուս իշխանները և ապա միաբերան ասացին.\n— Երդվո՛ւմ ենք:\n\n— Ես հավատում եմ ձեզ և ընդունում ձեր առաջարկությունը: \nԹող աստված ինձ ուժ ու կարողություն տա տանելու այդ ծանր լուծը, որպեսզի ամոթապարտ չմնամ թե՜ աստծո և թե՜ Հայրենիքիս առաջ:\n\n— Եվ թող աստված պահե քո կյանքը, թագավո՜ր, Հայաստանը այս վայրկյանին խիստ երերուն դրության մեջ է, և կարող է կործանվել մեր պապերից ավանդած գահը:\n\nՀույնը և ներքին թշնամին աշխատում են քարուքանդ անել այդ գահը և ավերել Անին: \nՀույնը այնքան սարսափելի չէ, որքան ներքին թշնամին, որ անտեսանելի ցեցի նման աշխատում է գահի հիմքերը փչացնել: \nԱզգը Հովհաննես-Սմբատ թագավորի մահից հետո անգլուխ էր մնացել և հուսահատ տատանվում էր:\n\nԱյժմ նա, էլ չի ուզում Բագրատունյաց գահը թափուր տեսնել և խնդրում է քեզ, որ բազմես այս գահին: \nԺողովրդի հետ միաբանված մենք` իշխաններս, Պետրոս կաթողիկոսի հետ միաբանված, համոզվեցինք, որ ժողովրդի պահանջը արդարացի է, անհետաձգելի: \nՈւստի Անիի հազար ու մի եկեղեցիները քեզ սպասում են, որ տեսնեն քո ճակատը զարդարված թագավորական թագով և ուսերիդ ձգված արքայական ծիրանին: \nԱյ՛դ է ահա ժողովրդի և մեր խնդիրը, — ասաց Վահրամ իշխանը:\n\n— Թող լինի ազգի կամքը, — պատասխանեց Գագիկը:\n\nԱյդ դեպքից հետո մի քանի շաբաթ անցավ, և Գագիկը յուր շքախմբով Անի մտավ և Անիի ս. Լուսավորիչ եկեղեցում հանդիսավոր կերպով թագավոր օծվեց Պետրոս Գետադարձ կաթողիկոսից Գագիկ Բ. կոչումով (1042 թվին): \nԺողովուրդը ցնծում էր ուրախությունից, բայց չէր ցնծում Վեստ Սարգսի սիրտը: \nՆա զգաց, որ հաղթությունը տարան Վահրամյանք, որ յուր ձեռքից փախչում է ցանկացած գահը և յուր սրտի մեջ սկսեց ավելի թույներ պատրաստել, մի օր էլ, հանկարծ, թագավորական բոլոր գանձերը հափշտակելով, մտավ Անիի միջնաբերդը և փակվեցավ այնտեղ, սպասելով թե ահա ուր որ է Գագիկը կհարձակվի յուր վրա, և այդ ժամանակ կսկսվի իշխանների մեջ ներքին գժտությունը: \nԲայց Վեստ Սարգիսը սխալվում էր յուր հաշիվներում:\n\nԱյդ գործողությունից մի քանի օր անց, երբ Վեստ Սարգիսը մտքերի մեջ ընկղմված անց ու դարձ էր անում Անիի միջնաբերդի սենյակներից մեկում, հանկարծ դռների վարագույրները ետ քաշվեցին և այնտեղ երևաց պատանի Գագիկը: \nԵրբ Վեստ Սարգիսը տեսավ նրան` սարսափեց, դողաց և սառը դողը ցնցեց նրա մարմինը: \nՊատանի Գագիկը` հայոց թագավորը, միայնակ էր յուր առաջ կանգնած, առանց ուղեկցի, առանց զորքի: \nԱյդ ի՞նչ էր նշանակում: \nՉէ՞ որ ինքը րոպե առ րոպե սպասում էր, որ ահա Գագիկը յուր գնդով գրոհ կտա միջնաբերդի վրա և կսկսի յուր դեմ պատերազմը: \nՄի՞թե այս երազ էր, մի՞թե այս ցնորք էր...\n— Ողջո՛ւյն հայոց իշխանին, — ասաց Գագիկը և մի այնպիսի հայացք գցեց Վեստ Սարգսի վրա, որ վերջինիս աչքերը մթնեցան և գլուխը սկսեց պտտվել: \nՆա զգում էր, որ ինքը հաղթվում է պատանու վեհ հայացքից, որ յուր անհողդողդ կամքը ընկճվում է Գագիկ Բ. հայոց թագավորից: \nՄի քանի րոպե Վեստ Սարգիսը չէր կարողանում աչքերը վեր բարձրացնել և հանցավորի նման լուռ կանգնած էր Գագիկի առաջ:\n\nՆրա դեմքը երբեմն գունատվում և երբեմն կարմրում էր: \nՀանկարծ նա ինքն իրեն ժողովեց և նայեց Գագիկին...\nԱստված իմ, ի՞նչ հրաշալի դեմք, ի՛նչ վեհ նայվածք ուներ հայոց թագավորը, որի առաջ ընկճվեց Վեստ Սարգիսը և հանկարծ, ընկնելով Գագիկի ոտքերի տակ, կանչեց.\n— Թագավո՜ր, ներիր ինձ, ես մեղավոր չեմ, ես իմ ամբողջ էությամբ նվիրված եմ թե՜ քեզ և թե՜ հայրենիքիս:\n\nԳագիկը մի վայրկյան նայեց յուր ոտքերի տակ թավալվող իշխանին, որ արտասվալից աչքերով թողություն էր խնդրում իրենից և ապա, բարձրացնելով Վեստ Սարգսին, ասաց.\n— Վեր կաց, իշխա՜ն, ես ներում եմ քեզ և հավատում, որ դու քո թագավորին և քո Հայրենիքին չես դավաճանի:\n\n— Թող երկնքի բարկությունը գլխիս թափվի, եթե դավաճանեմ քեզ և հայրենիքիս, — ասաց Վեստ Սարգիսը և տերության գանձերը հանձնեց Գագիկին, իսկ ինքը, հեռանալով Անիից, գնաց յուր սեփական Սուրմառուի բերդաքաղաքը:\n\nԺԳ\nԽԵՆԹԸ ԱԶԱՏՈՒՄ է ԼՈՒՍԻԿԻՆ\nԱնիի պարիսպների տակ հայերի փառավոր հաղթությունից հետո, Խենթը յուր երկար փայտը ձեռքն առած մտահույզ անցնում էր Անիի փողոցներով, երբ մեկը թևից քաշեց: \nԽենթը ետ նայեց և ապուշի նման աչքերը հառեց նրան:\n\n— Հը, ի՞նչ ես իսկական խենթի նման նայում, մի՞թե ինձ չես ճանաչում, — ասաց այդ մարդը:\n\n— Ա՛խ, ներիր, ես մտքերի մեջ ընկղմված չճանաչեցի քեզ, բայց, ասա, ի՞նչ ես ուզում ինձնից, ի՞նչ հրաման է ուղարկել Գոհարիկը:\n\n— Դու իսկույն պիտի տեսնես Գոհարիկին: \nՆա կարևոր լուրեր ունի քեզ հաղորդելու, միայն պիտի աշխատես, ամեն զգուշություն պիտի ձեռք առնես, որ քեզ այնտեղ ոչ ոք չնկատի:\n\n— Լավ, դու գնա, — ասաց Խենթը:\n\nԵրբ խոսակիցը հեռացավ, Խենթը շուրջը նայեց և փողոցի ամայությունը տեսնելով, շտապ քայլերով առաջ անցավ դեպի Վահրամի պալատը: \nԱյդտեղ նա կանգ առավ և զարմացած դեպի իշխանի պալատի դուռը նայեց, ուր մեկ-մեկ ներս էին մտնում իշխանները: \nԵրևում էր, որ Վահրամ իշխանը այդ երեկո խորհուրդ ուներ, բայց թե ի՞նչ խորհուրդ և ի՞նչի համար, այդ հայտնի չէր Խենթին և նրա բոլորովին հոգն էլ չէր իմանալու:\n\n— Իմ իշխանը կրկին խորհուրդ ունի, ո՞վ գիտե էլ ինչ չարություններ է արել Վեստ Սարգիսը: \nՍակայն այդ իշխանի գործն է, իսկ իմ գործն է միայն Լուսիկիս գտնել, որը չկա ու չկա: \nԱ՛խ, եթե ես իմանայի նրա տեղը, այն ժամանակ նրան հեշտ էր ազատելը: \nԱնիրավ Վեստ Սարգիսը շատ շուտ իմացավ, որ ես նրա տեղը գտել եմ և իր պալատի ներքնատնից հեռացրեց նրան ով գիտե ո՞ւր…\tԲայց անցնենք առաջ, տեսնենք ի՞նչ է ասում Գոհարիկը, — մտածեց Խենթը և շրջելով Վահրամի պալատի գլխավոր մուտքի ետևը` գաղտնի դռնով ներս մտավ պալատ, որի սենյակներից մեկում գլուխը ձեռքերի մեջ դրած, մտահույզ նստած էր Գոհարիկը:\n\nԵրբ Գոհարիկը տեսավ Խենթին, ուրախացած դիմեց նրան.\n— Ներսե՛ս, իմ Ներսե՛ս, վերջապես եկար դու:\n\n— Ես միշտ պատրաստ եմ կյանքս զոհելու քեզ համար, իշխանուհի՜, հրամայիր:\n\n— Ես գիտեմ, Ներսե՜ս, թե ինչ դժվարություններ դու հանձն ես առել, բայց մեր կորուստը դեռ չգտնվեց:\n\n— Ա՛խ, իշխանուհի՜, գիշեր-ցերեկ Լուսիկի վրա եմ մտածում, բայց նրա հետքն անգամ չեմ գտնում…\tՕ՛, եթե իմանայի, թե նա ո՞ւր է...\n— Ինձ հայտնի է, սիրելի՜ Ներսես, և հենց դրա համար էլ շտապով կանչեցի քեզ: \nԴու պիտի շտապես ազատել նրան:\n\n— Մի՞թե այդ ճշմարիտ է և դու գիտես նրա տեղը, մի՞թե նա կենդանի է, — ասաց Խենթը, և նրա աչքերից ուրախության կայծեր թռան:\n\n— Այո՛, նա կենդանի է, բայց մաշվում է խոնավ ու ցուրտ բանտի մեջ: \nԴու պիտի հասնես շուտով և ամեն հնար գործ դնես նրան ազատելու:\n\n— Ո՞ւր է նա, իշխանուհի՜, ես իսկույն կթռչեմ այնտեղ: \nԱ՛խ, եթե նրա հայրը կենդանի լիներ և գոնե մի անգամ տեսներ յուր Լուսիկին:\n\n— Ո՞ւմ հայրը, — հարցրեց Գոհարիկը սարսափահար:\n\n— Լուսիկի հայրը, իշխանուհի՜, դարբին Ղևոնդը էլ չկա:\n\n— Ի՞նչպես թե չկա, ի՞նչ պատահեց նրան:\n\n— Քեզ արդեն հայտնի էր, որ նա վշտին չկարողանալով դիմանալ` խելագարվել էր: \nԱյնուհետև միշտ Լուսիկին ձայն տալով շրջում էր փողոցներում և երբ տեղի ունեցավ հունաց ջարդը, նրան Անիից դուրս, դիակների մեջ սպանված գտանք, բայց թե ո՞վ էր նրան սպանել, հայտնի չէ,— ասաց Խենթը` արտասուքը սրբելով:\n\n— Խե՛ղճ ծերուկ, — պատասխանեց Գոհարիկը հուզված:\n\n— Բայց թողնենք այդ, օրիո՜րդ, ցավելով ոչինչ չենք օգնի, հայտնիր թե որտե՞ղ է Լուսիկը:\n\n— Լուսիկը գտնվում է Սուրմառուի բերդում, Վեստ Սարգսի բանտերից մեկում:\n\n— Ինչպե՞ս, այժմ նրան Սուրմառու են տարել, իբրև ապահով տեղ, հա՛... բայց դա էժան չի նստի Վեստ Սարգսին:\n\n— Բայց լսիր, Ներսե՜ս, քեզ հայտնի է, որ այժմ Վեստ Սարգիսը Անիումն է: \nՈրպեսզի մենակ չչարչարվես Լուսիկին ազատելու համար, ես դրա ճարն էլ եմ մտածել:\n\n— Ի՞նչպես, իշխանուհի՜, — հարցրեց Խենթը և ապուշ-ապուշ օրիորդին նայեց: \nԱյդ բոլորը Խենթը երազ էր կարծում:\n\nՆա չէր հավատում, որ Լուսիկը կենդանի է, և եթե կենդանի է, այդպես հեշտությամբ չի կարելի նրան ազատել Սև Մարդու իշխանությունից, ինչպես օրիորդն ասում է: \nՉէ՞ որ Սև Մարդը երկաթե ճիրաններ ունի...\n— Դու պիտի գնաս Սուրմառու և ներկայանաս այնտեղի իշխանին, որպես Վեստ Սարգսից ուղարկված մարդ:\n\n— Բայց նրանք ինձ չեն հավատա:\n\n— Կհավատան: \nԱհա, տեսնո՞ւմ ես այս նամակը, լավ նայիր, սա կնքված է Վեստ Սարգսի կնիքով և երբ ներկայացնես, նրանք քեզ կհավատան, ներս կթողնեն ու, բացի դրանից, պահանջդ կկատարեն. այս նամակի մեջ գրված է, որ Լուսիկին անմիջապես քեզ հանձնեն:\n\n— Իսկ ո՞րտեղից ձեռք ձգեցիր Սև Մարդու կնիքը, — հետաքրքրվեց Խենթը, որ ուրախությունից քիչ էր մնացել խելքը թռցներ:\n\n— Այս կնիքը կեղծ է, բայց այնքա՛ն նման, որ իսկականից չի ջոկվի:\n\n— Տուր ինձ, դու կատարյալ հրեշտակ ես և թող տերը պահպանե քեզ, — ասաց Խենթը և առնելով նամակը` ծոցը դրեց:\n\n— Բայց զգույշ, շատ զգույշ պիտի լինես, Ներսե՜ս, և խենթության նշան անգամ չպիտի ցույց տաս: \nԴու ամեն կերպ պիտի խուսափես, որ քեզ չմատնես, թե չէ դու էլ, Լուսիկն էլ կորած եք հավիտյան:\n\n— Այդ իմ գործն է, իշխանուհի՜,— ասաց Խենթը և վեր կացավ:\n\n— Չմոռանաս, որ Լուսիկին ազատելուն պես սենյակս բերես, նա այստեղ կմնա մինչև Ստեփանիկի գալը:\n\n— Այո՛, Խենթը այդ խոստանում է, նա կտեսնի յուր եղբոր աղջկա հարսանիքը, — ասաց Խենթը և խոր գլուխ տալով դուրս գնաց սենյակից:\n\n— Աստված տա այդպես լինի, — ասաց Գոհարիկը և նրա աչքերը լցվեցին արտասուքներով:\n\nԽե՛ղճ Գոհարիկ. նրա սիրտն էլ էր տրոփում, նրա հոգին էլ էր սպասում Հարպիկին, սակայն չարաբաստիկ հանգամանքները հեռացնում էին սրտերը և արգելք լինում նրանց միացմանը...\nԽենթը, Գոհարիկի սենյակից դուրս գալով, շտապ քայլերով հեռացավ: \nՄութը նոր էր իջնում, երբ նա յուր շորն ու կերպարանքը փոխած, նժույգ նստած, գնում էր դեպի Սուրմառուի բերդաքաղաքը: \nՆա անհամբերությամբ մտրակում էր ձիուն, թեև խեղճ կենդանին սլանում էր որքան ուժ ուներ, իսկ Խենթը դեռ կարծում էր, որ ձին շատ կամաց է գնում: \nԵրբ Խենթը բավականին հեռացավ Անիից, հանկարծ ձիու ընթացքը դանդաղեցրեց և սկսեց յուր անելիքի մասին մտածել: \nԱմեն բանի, ամեն միջոցի ճարն ուներ, հնարքը գիտեր, միայն մի բան նրան երկյուղ էր ազդում ու սարսափեցնում և այդ բանը Լուսիկին տեսնելու րոպեն էր, երբ Լուսիկը իրեն ճանաչելուն պես ճիչ կարձակի և կփաթաթվի յուր վզով, այդ ժամանակ ամեն ինչ կպարզվի և անշուշտ կասկածի տակ կընկնի թե՜ ինքը և թե՜ յուր բերած նամակը... \nԻնչպե՞ս անի, ինչպե՞ս հասկացնի Լուսիկին, որ նա զգույշ մնա, ձայն-ծպտուն չհանի, երբ իրեն տեսնի... \nԱհա այդ բաները վրդովում էին Խենթին և հուզում նրա մտքերը:\n\n— Է՛հ, ինչ լինում է թող լինի, տերը ինձ օգնական կլինի, — ասաց Խենթը և առաջ գնաց: \nԵվ երբ մի քանի օրից հետո մտավ Սուրմառուի բերդաքաղաքը, նրա սիրտը թունդ առավ, բայց իրեն զսպեց և ներկայանալով բերդաքաղաքի իշխանին` նամակը հանձնեց նրան:\n\nՍուրմառուի բերդաքաղաքը պատկանում էր Վեստ Սարգսին, ուր նա նեղ ժամանակները ապաստան էր գտնում: \nԱյստեղ նա յուր նման մի ժանտ, անպիտան մարդու տեղակալ էր կարգել, այնպես, որ երբ Խենթը նամակը նրան հանձնեց, նա մի խոր, թափանցող հայացք գցեց Խենթի վրա և ապա առավ նամակը:\n\nԽենթը յուր դեմքի և ոչ մի մկանունքը չշարժեց, այլ անհոգ կերպով դիտում էր Սուրմառուի բերդի իշխանին:\n\nԵրբ իշխանը կարդաց նամակը, դարձավ դեպի Խենթը և ասաց.\n— Դու ե՞րբ ես ուզում վերադառնալ:\n\n— Վաղը, լույսը բացվելուն պես, — պատասխանեց Խենթը:\n\n— Լավ, ես կհանձնեմ քեզ Լուսիկին, բայց զարմանում եմ, թե ինչո՞ւ իշխանը Եղոյի փոխարեն քեզ է ուղարկել:\n\n— Եղոյին ուղարկեց հունաց հրամանատարի մոտ խիստ կարևոր գործի համար, — ասաց Խենթը առանց կարմրելու:\n\n— Հա, երևի շատ կարևոր գործ է եղել, թե չէ նա կգար Լուսիկի համար: \nԳիտե՞ս` Եղոն Լուսիկի սիրուց գժված է և գիշեր-ցերեկ քուն չունի և մինչև հիմա Լուսիկի հետ մի բան կպատահեր, եթե Եղոն չլիներ:\n\n— Եվ Վեստ Սարգիսն էլ Լուսիկին Եղոյի համար է Անի բերել տալիս, որպեսզի վերադառնալուն պես պսակի նրա հետ, թե չէ Եղոն հանձնառու չէր լինում հունաց հրամանատարի մոտ գնալու:\n\n— Հա, երևի այդպիսի բան է եղել: \nԲայց արի դու հանգստացիր, — ասաց իշխանը և Խենթին ներս տարավ:\n\nԽենթը կերավ, խմեց, կշտացավ, բայց գործը դեռ չէր վերջացրել. նա մի ամբողջ գիշեր ուներ մինչև Լուսիկին տեսնելը և այդ գիշերը զուր չպիտի անցկացներ, պետք էր իմաց տալ Լուսիկին, որ նա զգույշ մնա իրեն տեսնելու ժամանակ, և այդ բանն էլ շուտ գլուխ բերեց: \nԽենթը շուտով իմացավ նրա տեղը և կես-գիշերին զգույշ մոտեցավ նրա պատուհանին: \nԼուսիկը նրա ձայնը լսելուն պես սարսռեց, դողդողաց. նա չէր հավատում, թե Խենթն է, բայց Խենթը ամեն բան զզուշացրեց և հայտնելով յուր գալու պատճառը` հանգիստ սրտով յուր սենյակը քաշվեց ու սպասեց լուսանալուն:\n\n\n\n\n\n\nԴեռ արևի ճառագայթները նոր էին տարածվել երկրի վրա, երբ նա ոտքի կանգնեց և սկսեց պատրաստություններ տեսնել ճանապարհվելու: \nԱյդ ժամանակ երևաց Սուրմառուի բերդի իշխանը և առաջնորդեց Խենթին դեպի Լուսիկի խուցը: \nԵրբ բացվեց խցիկի դուռը, Խենթը յուր սիրտը բռնեց, որ կարծես հարյուրավոր տեղից խոցվեց. յուր առաջ կարծես Լուսիկը չլիներ կանգնած, այլ նրա ուրվականը: \nԻնչ օրն էր գցել սև ձեռքը խեղճ Լուսիկին:\n\n— Օրիո՜րդ, մեծ իշխանի հրամանով քեզ Անի պետք է տանեմ, համաձա՞յն ես ինձ հետ գալու, — ասաց Խենթը դողդոջուն ձայնով:\n\nԻշխանը Խենթի երեսին նայեց. նրա սրտի մեջ կասկած մտավ` նկատելով Խենթի ձայնի դողդողալը: \nԲայց այդ միջոցին խոսեց Լուսիկը և համարյա փարատեց իշխանի կասկածը:\n\n— Տարեք ինձ, ուր կամենում եք, եթե այդ Վեստ Սարգիս իշխանն է հրամայել, — պատասխանեց Լուսիկը առանց Խենթին նայելու:\n\n— Այո՛, մեծ իշխանը քո վիճակը պետք է բարվոքի և այսուհետև դու լավ կապրես:\n\n— Շնորհակալ եմ, ես այսուհետև կլսեմ նրան և նրա խորհրդի համաձայն կպահեմ ինձ, — պատասխանեց Լուսիկը:\n\nԱյնուհետև նրանք դուրս եկան խցից և երբ պատրաստ էին ձի նստելու ու ճանապարհ ընկնելու, Սուրմառուի բերդի իշխանը դիմեց Խենթին և, սուր հայացք գցելով նրա վրա, հարցրեց.\n— Դու առաջուց ճանաչում էիր Լուսիկին:\n\n— Ո՜չ, իշխան: \nԵս առաջին անգամն եմ տեսնում սրան:\n\nԻնչպես երևում էր, իշխանի կասկածը դեռ չեր փարատվել, և վա՜յ երկուսին էլ, եթե կամ Լուսիկը, կամ Խենթը մի անզգույշ խոսք կամ քայլ անեին:\n\nԲայց Խենթը շուտով մնաս բարև ասաց Սուրմառուի բերդի իշխանին և Լուսիկի հետ առաջ ընթացավ: \nԵրբ բավականին հեռացան, Խենթը գրկեց յուր եղբոր աղջկան և երկար ժամանակ բաց չէր թողնում գրկից: \nԵրկուսի աչքերն էլ լրցվեցին և միայն այդ արցունքներն էին ամոքում երկուսի վիշտը:\n\nԱյնուհետև Խենթը Լուսիկին ապահով Անի տարավ և հանձնեց Գոհարիկի պաշտպանությանը:\n\nԺԴ\nՉԱՐ ՀՈԳԻՆ\nԴավաճանի հույսերը փշրվում էին, նպատակը խորտակվում: \nԴառնացած սրտով նա շրջում էր Սուրմառուի բերդաքաղաքի մեջ, յուր պալատում և սոսկալի մտքերը կրծում էին նրա սիրտը: \nՎեստ Սարգսի գոռոզ սիրտը չէր հաշտվում այն պարտությանը, որ կրեց ինքը: \nԻնչպե՞ս կարող էր տանել այդ ստոր պարտությունը: \nՉէ որ նա արդեն իրեն պսակյալ թագավոր էր համարում, իսկ Գագիկին` յուր ձեռքին իբրև մի խաղալիք, մի մրջյուն, որին յուր մատների մեջ կարող էր ճզմել, ջարդել, տրորել...\n— Ո՛հ, դառն է իմ դրությունը, — կանչեց Վեստ Սարգիսը և երեսը ծածկեց ձեռքերով, — դառն է, բայց այդ դառնությանը պիտի վերջ դրվի, պիտի մի սահման դրվի, կամ պիտի փչանա, կորչի, ջնջվի աշխարհիս երեսից Վեստ Սարգիսը, կամ այդ վերջը պիտի քաղցրանա Վեստ Սարգսի համար: \nԻնչպե՞ս թողնել, որ իմ երկաթե կամքը խորտակվի, իմ նպատակները օդում ցնդեն: \nՕ՛, ինչքա՛ն անքուն գիշերներ եմ անցկացրել այդ նպատակներիս համար, ինչքա՛ն տանջանքներ կրել, և այդ ամենը զո՛ւր, բոլորովին զո՛ւր պիտի անցնեն: \nԲայց չէ՞ որ քանի միտքս եմ բերում այդ անհանգիստ գիշերները, քանի հիշում եմ կրածս տանջանքները, մարմինս սարսռում է և մազերս` փշաքաղվում...\nԹողնեմ ցնորքները... կանգ առնեմ իմ արյունով լի ճանապարհի վրա... հետո՞... ի՞նչ կդառնամ ես — մի անպետք արարած, մի չնչին մարդ, որին ամենքը պիտի արհամարհեն, որից ամենքը պիտի երես դարձնեն և թքեն վրան: \nՉէ՞ որ այդ ժամանակ իմ եղկելի զոհերը լեզուները կբարձրացնեն և հանդուգն կերպով կծաղրեն այն մարդուն, որի ձեռքից նույնիսկ Հովհանես-Սմբատ թագավորն էր դողում…\tՈ՜չ, ո՜չ, այդ դրության մեջ ես չեմ կարող ապրել, ահա սա վերջ կդնի կյանքիս և...\nԵվ Վեստ Սարգիսը մոլեգնաբար վեր թռավ տեղից, սուրը պատյանից հանելով ուզեց մխել յուր կուրծքը, բայց այդ միջոցին նրա ձեռքը կանգ առավ և աչքերը փայլատակեցին մի այնպիսի զարհուրելի կրակով, որ տեսնողը ակամայից քար կկտրեր:\n\nՎեստ Սարգիսը սուրը իջեցրեց, կրկին նստեց փափուկ գահավորակին և կանչեց.\n— Չէ՛, հիմարություն է իմ արածը, այս սրով և թույնով դեռ շատերին պետք է երանելիների աշխարհն ուղարկել և ես դեռ պիտի գնամ դարձյալ իմ ընտրած ճանապարհով:\n\n«Զղջում» խոսքը գոյություն չունի Վեստ Սարգսի համար: \nՆրա սիրտը սառն է և անհողդողդ. ուստի, դու, չա՜ր ոգի, զորացրու ինձ, թափիր երակներիս մեջ դժոխքի սասանեցուցիչ կրակը, մի՜՛ թողնիր ինձ հուսահատվելու, այլ բազմացրու քո սև հոգու զոհերը, միայն թե արժանացրու ինձ նպատակներիս իրագործմանը: \nԵկ, չա՜ր ոգի, Վեստ Սարգիսը դաշինք է կապում քեզ հետ, ծախում յուր հոգին, միայն թե գահը ինձ տաս...\nԱյդպես ասաց Վեստ Սարգիսը և հիրավի, կարծես թե չար ոգին բուռն ուժով ցնցեց նրան, և նա նոր ուժ ստացավ: \nԴաժան ու սև մտքերը մեկը մյուսի ետևից պաշարեցին նրա հոգին, և նա, Վեստ Սարգիսը, այդ դիվական մտքերը յուր ուղեղում ամրապնդելով, ժպտում էր, երևացնելով յուր սևացած ատամները: \nԱյդ միջոցին խինդն ու ուրախությունը պատել էին Վեստ Սարգսին, և նրա դեմքին այլևս չէր երևում մի րոպե առաջ եղած հուսահատությունը, երբ նա սուրը ձեռքին պատրաստվում էր անձնասպանություն գործել:\n\n— Դեպի գո՛րծ, դեպի գո՛րծ,— կանչեց Վեստ Սարգիսը և ուրախացած նստեց սեղանի մոտ և սկսեց զանազան թղթեր գրել:\n\nԵրբ վերջացրեց յուր գրությունները, հոգնած թիկն ընկավ գահավորակին և մի քանի րոպե այդ գրության մեջ մնալուց հետո վեր թռավ տեղից և մոտենալով լուսամուտներից մեկին` բարձրացրեց ծանր վարագույրը և դուրս նայեց:\n\nՄութը արդեն անցել էր, և արշալույսի կենարար լույսը տարածվել. սկսվում էր մի սիրուն, Հայաստանի պայծառ առավոտներից մեկը, երբ հեռու, արևելյան հորիզոնի երկնակամարը ծածկվել էր ծիրանագույն շերտերով, ուր արևի ճառագայթները գնդակների նման լույսի փնջեր էին արձակում և մի քանի կույտ ամպերի հետ խաղում, այդ ամպերը երբեմն կարմրում էին, երբեմն ծիրանի հագնում, իսկ երբեմն կրակի նման շիկանում: \nՀրաշալի էր այդ երկինքը, հրաշալի էր բնությունը, կանաչապատ լեռներն ու ձորերը: \nԱյդ միջոցին էր, որ բարձրաթռիչ արծիվը օդի մեջ էր սավառնում, ճնճղուկը տանիքի վրա ճռվողում, ծիծեռնակը յուր երգը երգում, իսկ սոխակը վարդի թփին նստած դայլայլում... \nԲայց բնության այդ հրաշալիքը ոչ մի ազդեցություն չունեցավ Վեստ Սարգսի մռայլ հոգու վրա: \nՆրա դեմքը ամպոտ էր ու գունատ: \nՆա կարծես բնության հրաշափառության վրա զարմացած կրկին ցած թողեց վարագույրը և սկսեց անց ու դարձ անել սենյակի մի ծայրից մյուսը: \nԵրկար նա շրջում էր առանց դադար առնելու, երբ հանկարծ կանգ առավ և կանչեց յուր ծառաներին: \nԵրկու ծառա նրա հրամանը լսելուն պես ներս եկան և քարացածի նման կանգ առան դռների մոտ:\n\n— Կանչեցեք այստեղ Եղոյին, — հրամայեց Վեստ Սարգիսը:\n\nԾառաները հեռացան և քիչ հետո ներս մտավ Եղոն և լուռ կանգնեց դռների մոտ: \nԵղոյի դեմքը նույնպես մռայլ էր ու գունատ: \nԿարծես նա էլ յուր տիրոջ նման մի քանի անքուն գիշերներ էր լուսացրել:\n\n— Եղո՜, ի՞նչ է պատահել քեզ, դու գունատ ես և դժգույն:\n\n— Ոչինչ, տե՜ր, — պատասխանեց Եղոն:\n\n— Բայց դու տխուր ես, հուսահատ:\n\n— Այդ կանցնի, տե՜ր, Լուսիկին կորցնելուց հետո ես հիրավի տանջվում եմ:\n\n— Շուտով դու կստանաս քո Լուսիկին, Եղո՜, մի՜ վհատիր:\n\n— Ինչպե՞ս, տե՜ր, — պատասխանեց Եղոն, և նրա աչքերից ուրախության կայծեր թռան:\n\n— Դու դեռ չես հասկանա թե ինչպես, սակայն վստահ եղիր: \nԵրկար ժամանակ չի անցնի և Հայաստանի գահին Գագիկի փոխարեն քո տերը կլինի բազմած: \nԱյժմ լսիր, ինչ եմ ասում: \nԵղո՜, դու գիտես, որ միայն քեզ վրա եմ վստահում: \nԱհա այս նամակները վստահելի ձեռքով պիտի ուղարկես մեկը հունաց հրամանատարին, որ նա հանձնե Կոստանդին Մոնամախոս կայսեր, իսկ մյուսը` Դվինի Աբուսվար էմիրին: \nԵրկու նամակն էլ շատ կարևոր են և հետևանքն էլ խիստ ծանր կլիկի Գագիկի ու Վահրամյանների համար. թող Հայաստանը մնա երկու սրի մեջ, և այն ժամանակ տեսնենք Գագիկը ի՞նչ պիտի անի: \nԻսկ եթե այդ դրությունից էլ դուրս գա Գագիկը, այն ժամանակ ուրիշ միջոցներ կգտնենք նրան պատժելու:\n\n— Տե՜ր, ո՞րն է ամենից կարևոր նամակը, հունա՞ցը, թե էմիրինը: \nԴուք գիտեք, որ դրանցից մեկը արևմուտք է գտնվում, իսկ մյուսը` արևելք:\n\n— Նախ` հունացը, այդ ավելի կարևոր է:\n\nԵղոն գլուխ տվեց և հեռացավ, Իսկ դավաճանը ուժասպառ անկողին մտավ ու քնեց` հրամայելով ոչ-ոքի չընդունել: \nՆա, ըստ երևույթին, վախենում էր լույսից. գիշերը յուր չար խորհրդի վրա էր մտածում, իսկ ցերեկը ուզում էր յուր խոնջացած մարմնին հանգստություն տալ. սակայն հեռու էր նրանից այդ ցանկալի հանգստությունը...\nԺԵ\nՑԱՆՑԻ ՄԵԶ\nՄինչդեռ օձը դարաններ էր լարում Գագիկ թագավորի ու Անիի դեմ, անեցիք միամիտ նստած հրճվում էին իրենց պատանի թագավորի վրա և նրա անունով երդվում: \nՆրանք տեսնում էին, որ իրենց թագավորը, թեև պատանի, բայց քաջ է, խելոք և համարձակ: \nՆրանք զգում էին, որ այդ պատանի թագավորի ձեռքի տակ կարողանում են ազատ շունչ քաշել, որովհետև Գագիկ Բ-ի երակներում հոսում էր յուր քաջ նախահայրերի արյունը և նա չէր թույլ տալիս ո՜չ հույներին և ո՜չ ուրիշ թշնամիների հարձակվելու Հայաստանի վրա ու ավերելու այն: \nԲայց ժողովուրդը շատ միամիտ էր դատում: \nՆա առժամանակ մոռացել էր Վեստ Սարգսին, նրա երկաթյա ճիրանները, մոռացել էր, թե հույնի հարձակմունքը և թե Վեստ Սարգսից կրած նեղությունները: \nԱյդպես է ժողովուրդը, վտանգն անցնելուն պես անձնատուր է լինում անհոգության և զբաղվում յուր առօրյա հոգսերով, առանց ապագայի մասին մտածելու, առանց յուր գլխին գալիք չարիքի մասին հոգալու: \nՍակայն այդպես չէին մտածում ծերունի Վահրամը և յուր միաբան իշխանները: \nՆրանք տեսնում էին Վեստ Սարգսի չարանենգ դիտավորությունները և գուշակում ազգին հասանելիք վտանգը, սակայն նրանց լսող չկար: \nՊատանի Գագիկը որքան քաջ, համարձակ և խելոք էր, այնքան էլ անփորձ, իսկ այդ անփորձության հետ ինքնավստահ: \nԱմեն անգամ, երբ ծերունի Վահրամը զգուշացնում էր Վեստ Սարգսից, պատանի Գագիկը ուսերն էր թոթափում և ինքնավստահությամբ ասում. «Ո՜չ, Վեստ Սարգսից ես չեմ վախենում»:\n\nԲայց Վահրամ իշխանը դեռ չէր հուսահատվում, դեռ հույս ուներ, որ այսպես թե այնպես ազդեցություն կունենա Գագիկի վրա և այդ հույսով կխորտակի Վեստ Սարգսի բոլոր որոգայթները: \nՍակայն մինչև այդ, հունական զորքերը, դրդված Վեստ Սարգսից, կրկին մոտեցան Անիին, իսկ մյուս կողմից Դվինի Աբուսվար էմիրն էլ յուր գնդերը շարժեց Անիի վրա, և այդպիսով Գագիկ թագավորը մնաց երկու սրի մեջ: \nԻ՞նչ պիտի աներ յուր մի բուռ քաջերով երկու ահեղ բանակին: \nՆա մնացել էր շվարած: \nԲայց շուտով այդ կրիտիկական դրությունից էլ դուրս եկավ: \nԳագիկը շտապեց Դվին Աբուսվար էմիրին ընծաներ ուղարկել և հաշտություն խնդրել Աբուսվարը զիջեց Գագիկի խնդրին և յուր գնդերը կրկին ետ քաշեց: \nԱյդ ժամանակ Գագիկը յուր բոլոր ուժով հարձակվեց հունաց գնդերի վրա, որոնք Ասիդ և Նիկողոս զորապետերի հրամանատարությամբ արդեն պաշարել էին Անին, և մի այնպիսի ջարդ տվեց, որ նրանք սարսափահար փախուստ տվին Անիի պարիսպների տակից և երկու տարի շարունակ դադարեցին Անիի մասին մտածել:\n\nԱյնուհետև, երբ Գագիկը հաստատապես իմացավ, որ այդ բոլորը Վեստ Սարգսի գործն է, որ նա կրկին չի դադարում յուր դեմ գործելուց, բորբոքվեց, վառվեց, բռնկվեց ու մի քանի մարդով անսպասելի կերպով ներս մտավ Սուրմառուի բերդաքաղաքը` Վեստ Սարգսի մոտ և գոռաց.\n— Իշխա՜ն, մինչև ե՞րբ դու պիտի այդ վատ և զազրելի ճանապարհով գնաս:\n\nՎեստ Սարգիսը կրկին նեղն ընկավ, նա զգաց, որ հաղթվում է, որ չի կարողանում դիմադրել, հակառակել նրան, ուստի ավելի լավ համարեց դիմել խորամանկության և ներումն խնդրել պատանի թագավորից, ծունկ չոքեց նրա առաջ և արտասվաթոր աչքերով ասաց.\n— Թագավո՜ր, ես արդար եմ...\n— Ո՜չ, այլևս ինձ չես կարող խաբել, — պատասխանեց Գագիկը:\n\n— Ներիր ինձ, տե՜ր, — ասաց Վեստ Սարգիսը մի այնպիսի սոսկալի ձայնով, որ ներկա եղողների մարմնով մի տեսակ սարսուռ անցավ:\n\nԳագիկը նայեց նրան, նայեց յուր ոտքերի տակ սողացող իշխանին և խղճահարվեց, արդեն պատրաստվում էր ներել, երբ յուր և Վեստ Սարգսի հայացքներն իրար հանդիպեցան:\n\nԳագիկը սարսռաց: \nՎեստ Սարգսի աչքերի մեջ մի այնպիսի կրակ կար, որ պատանու մարմինը ցնցեց, և նրա հոգու մեջ գտնված խիղճը մի րոպեում ցնդեց. հիրավի այդ վայրկյանին Վեստ Սարգսի աչքերում փայլում էր ատելության մի այնպիսի մոլի կրակ, որ կարծես գեհենի միջից լիներ արտավիժելիս... \nՎեստ Սարգիսն արտաքուստ իրան ձևացնում էր խղճալի, ողորմելի մի արարած, որ յուր հզորի ոտքերն ընկած, աղերսագին թողություն էր խնդրում, իսկ ներքուստ, նրա հոգու մեջ, ատելության մի այնպիսի կրակ էր բորբոքվում, որ եթե հնար ունենար, կխմեր պատանի Գագիկի արյունը...\n— Ներիր ինձ, թագավո՜ր, ես մեղավոր չեմ, — կանչեց նա դարձյալ և նրա աչքերից կրկին ցայտեցին արտասուքի առատ աղբյուրներ, ի՞նչ արտասուքներ էին դրանք, թողությա՞ն, թե կատաղի վրեժխնդրության, այդ ոչ ոք չիմացավ, միայն թե Գագիկը այս անգամ չխաբվեցավ և հրամայեց բռնել Վեստ Սարգսին ու տանել Անի բանտարկելու, ապա, նրա ձեռքից առնելով բոլոր բերդերը, դարձավ Անի:\n\nԲայց Վեստ Սարգիսը Անիում երկար բանտարկված չմնաց, կրկին սկսեց յուր ճարպիկ լեզուն բանեցնել, հասկացավ, որ գինու զորությամբ Գագիկին ընկճել չէր հաջողվում, ուստի հարկ համարեց մի ուրիշ ճար գտնել, այդ ճարն էլ գտավ, որ սոսկալի ազդեցություն ունեցավ թե՜ Գագիկի և թե՜ Հայաստանի վիճակի վրա:\n\nՎեստ Սարգիսը նախ մտածեց բանտարկությունից ազատվել, որը և շուտով հաջողվեց: \nԳագիկը ընկճվեց նրա ճարտար լեզվից և նրան բանտարկությունից ազատեց: \nԵվ դրանով էլ չբավականանալով` նա Վեստ Սարգսին մեծ պատիվների հասցրեց:\n\nՎեստ Սարգիսը հրճվեց: \nՆա նոր հասկացավ յուր ուժը, այն ուժը, որը կայանում էր ո՜չ թե զենքի, այլ լեզվի մեջ: \nՆա կարճ միջոցում Գագիկին յուր ձեռքն առավ, ցույց տվեց, որ ինքը թագավորի բարեկամն է, և Գագիկի խորհրդականը դարձավ:\n\nԳագիկը յուր անփորձությամբ ընկավ նրա ճիրանների մեջ և անզգալի կերպով բռնվեց նրա պատրաստած ցանցի մեջ:\n\nԳառը գազանի ճիրանների մեջ ընկավ, և այդ գազանը կամաց-կամաց ծծում էր յուր զոհի արյունը:\n\nԻ՞նչ պիտի լիներ վերջը…\nԺԶ\nԴԱՎԱՃԱՆԻ ՀԱՂԹԱՆԱԿԸ\nՊատանի Գագիկը մտահույզ էր. բուռն մտքերը սև օձի նման կրծում էին նրա սիրտը և պղտորում նրա անարատ արյունը: \nՆա դեռ չէր ճանաչում կյանքը, չգիտեր, որ կյանքը լի է դառնություններով, որ մարդիկ շաղախվում են քսությամբ և խաբեությամբ: \nՆա տեղեկություն չուներ, որ կան մարդիկ, որոնց շրթունքները օրհնում են, իսկ սրտերը` անիծում. Արտաքուստ` ժպտում, ներքուստ` տխրում, երեսանց` համակրում, իսկ տակից` դարաններ լարում... ի՞նչ կկարծեր, թե նրանք, որոնք յուր ոտքերի տակ ընկած փառաբանում են իրեն և երկար կյանք մաղթում, տակից դարաններ կլարեն յուր դեմ... \nՉէ՜, Գագիկ Բագրատունին այդ համոզմունքը չուներ յուր իշխանների վրա. նա հասկանում էր, որ ամենքը սխալմունքներ ունեն, բայց զուրկ չեն խղճից, որն ի վերուստ տված է ամեն մի մարդու:\n\nԲայց Գագիկը այս անգամ մտահույզ էր, խիստ մտահույզ. որքան նա կամենում էր ետ մղել իրանից դառն մտքերը, այնքան նրանք ավելի ու ավելի էին պաշարում նրան և մռայլեցնում նրա հոգին: \nԲայց ինչո՞ւ, ի՞նչու մռայլվում է նրա հոգին, ի՞նչու նրա սիրտը ուզում է լալ, արտասվել, քանի որ պետք է նա ժպտա, ուրախանա: \nՄի՞թե Հայաստանի գահ բարձրացավ նրա համար, որ մատաղ կյանքը խավարեցնի և տանջանքով վերջ դնի յուր դեռափթիթ կյանքին... \nՀա, վերջ դնի. նա պատրաստ է վերջ դնել յուր կյանքին, պատրաստ է զոհել այդ կյանքը հայրենիքի սիրույն, եթե միայն իմանա, որ յուր այդ զոհողությամբ կփրկվի հայրենիքը, սակայն յուր սիրտը, հոգին այդ վայրկյանին այդ չէր գուշակում:\n\nՆրա սիրտը այդ վայրկյանին զգում էր մի ինչ-որ չարագուշակ, մի ինչ-որ սոսկալի բան: \nՆա կարծես զգում էր, որ յուր նախնյաց գահը, որի վրա բազմել է ինքը, պիտի ոչնչանա, պիտի անհետ կորչի, ջնջվի աշխարհի երեսից և ինքը չպիտի կարողանա դրա առաջն առնել... վա՛յ իրենց, վա՛յ Գագիկին... \nԵվ Գագիկը սոսկում էր, զարհուրում և չգիտեր ինչպես դուրս գար այդ ծանր դրությունից:\n\nԱյդ մտատանջության մեջն էր, երբ հայտնեցին Վեստ Սարգսի գալը: \nԳագիկը հրամայեց ընդունել: \nԵրբ Վեստ Սարգիսը ներս մտավ, ուղղակի Գագիկի աչքերին նայեց և երբ նրա դժգույն, մեռելային դեմքը տեսավ. յուր աչքերում մի ինչ-որ դիվական հուր փայլեց: \nԲայց Գագիկը չնկատեց այդ հուրը և նրան հրամայեց նստել:\n\n— Դու մռայլ ես, թագավո՜ր, թող աստված պահպանե քեզ, ի՞նչ է պատահել արդյոք:\n\n— Այո, իշխա՜ն, հունաց կայսրը ինձ հրավիրում է Կ.Պոլիս և այդ հրավերը ինձ շատ հուզում է և ես չգիտեմ ընդունե՞մ, թե ոչ:\n\nՎեստ Սարգիսը մի փոքր լուռ կացավ, ոչինչ չպատասխանեց, նա արդեն վաղուց գիտեր, թե ինչն է նրա հոգին վրդովում, ինչն է շփոթում նրան, ուստի և չուզեց իսկույն պատասխանել:\n\n— Դու լուռ ես, իշխա՜ն, և ոչինչ չե՞ս ուզում պատասխանել, մի՞թե հնարավորություն չկա այդ հրավերը մերժելու, — դարձյալ հարցրեց Գագիկը:\n\n— Ինչո՞ւ մերժել այդ հրավերը, տե՜ր, — վերջապես պատասխանեց Վեստ Սարգիսը:\n\n— Ինչո՞ւ…\tինչո՞ւ, ես էլ չգիտեմ ինչո՞ւ մերժեմ, քանի որ Հոռոմա կայսեր հրավերը խիստ սիրալիր հրավեր է, որից ես երկյուղ չունեմ: \nԲայց, իշխա՜ն, խոստովանում եմ քեզ, այստեղ, սրտիս մեջ, մի ինչ-որ որդ է մտել և ինձ հակառակն է պնդում, և ես վախենում եմ, վախենում, որ...\n— Որ ի՞նչ,— ընդհատեց Վեստ Սարգիսը` մի տեսակ հայացք գցելով Գագիկի վրա: \nԳագիկը սարսռաց, բայց թե պատասխանեց.\n— Որ ես ծուղակի մեջ ընկնեմ, իշխա՜ն, — ասաց նա հուսահատ:\n\nՎեստ Սարգսի դեմքով մի դառն, հեգնական ժպիտ անցավ:\n\nՆա ծիծաղում էր յուր թագավորի զգացմունքի վրա:\n\n— Ի՞նչ, դու ծիծաղում ես իմ զգացման վրա, դու հեգնո՞ւմ ես ինձ, — ասաց Գագիկը հուսակտուր:\n\n— Քա՛վ լիցի, թագավո՜ր, որ ես հեգնեմ քո զգացմունքը, բայց իմացիր, որ այդ զգացմունքները սնոտի, դատարկ բաներ են և դու չպիտի ուշադրություն դարձնես դրանց:\n\n— Բայց ի՞նչպես, ի՞նչպես վարվեմ:\n\n— Ինչպե՞ս վարվես... \nԲայց դու սիրո՞ւմ ես հայրենիքդ,— հանկարծ հարցրեց Վեստ Սարգիսը և շեշտակի նայեց Գագիկին: \nԳագիկը դողաց. նա չէր դիմանում Վեստ Սարգսի հայացքին, որ մինչև ոսկորներն էր ցնցում:\n\n— Այդ ի՞նչ հարց է, իշխա՜ն, մի՞թե չգիտես, որ կյանքս անգամ չեմ խնայի հայրենիքիս սիրույն:\n\n— Ես էլ եմ այդպես կարծում, որ սիրում ես քո հայրենիքը: \nԵվ ահա այդ հայրենիքի սիրո համար դու պիտի ընդունես հրավերը և գնաս Կ. Պոլիս: \nՄի՞թե չգիտես, տե՜ր, որ եթե չընդունես կայսեր հրավերը, հույները իրենց արհամարհված կզգան և այն ժամանակ ոչինչ չեն խնայի կործանելու մեր հայրենիքը, իսկ մենք ի՞նչ ուժ ունենք նրանց ահեղ զորությանը դիմադրելու... \nՉէ, թագավո՜ր, քո Կ. Պոլիս գնալով ոչինչ վտանգ չի առաջանա ո՜չ քեզ և ո՜չ քո գահին, իսկ չգնալով մեծամեծ փոթորիկների տեղիք կտաս:\n\n— Բայց, իշխա՜ն, ծերունի Վահրամը դեմ է դրան:\n\n— Ծերունի Վահրամը... հը՛մ, բայց նա ծերության հետ խելքն էլ է կորցրել, տե՜ր, նա հեռուն չի կարողանում նայել: \nԴու, տե՜ր, չպիտի լսես դրանց, հակառակ դեպքում թող մեղքն ընկնի իմ վզին:\n\n— Բայց, իշխա ն, ո՞ւմ հանձնեմ գահս, Անիի բանալիները...\n— Մի՞թե ինձ չես հավատում, թագավո՜ր, մի՞թե չգիտես, որ Վեստ Սարգիսը յուր վերջին կաթիլը կզոհի յուր թագավորի համար: \nԴու հանգիստ գնա և վերադարձին քո գահը կստանաս անխափան, իսկ բանալիները հանձնիր մեր վեհափառին` Պետրոս կաթողիկոսին:\n\n— Բայց սի՛րտս, հոգի՛ս, իշխա՜ն...\n— Դատարկ բան, սնոտի զգացմունք, թագավո՜ր:\n\n— Ուրեմն խորհուրդ ես տալիս գնա՞լ, — հարցրեց Գագիկը:\n\n— Այո՜, անպատճա՜ռ պիտի գնաս:\n\n— Երդվո՞ւմ ես, որ մինչև իմ վերադարձը անխախտ պահես իմ գահը:\n\n— Երդվում եմ, տե՜ր թագավոր, սրովս, երդվում եմ աստուծով, որ այդ գահին ոչ ոք չի համարձակվի մերձենալ:\n\n— Ես համաձայն եմ, — ասաց խուլ ձայնով Գագիկը, և նրա սիրտը կարծես փուլ եկավ. այնինչ Վեստ Սարգսի աչքերից ուրախության կայծակներ թռան:\n\n— Ես համաձայն եմ,— կրկնեց Գագիկը,— միայն հայտնիր կաթողիկոսին և իշխաններին, որ երդվեն ինձ ս. տաճարում և Քրիստոսի արյունով կնքեն այդ երդումը, որ դուք ինձ հավատարիմ կմնաք և մինչև ձեր արյան վերջին կաթիլը կթափեք ու ինձ չեք դավաճանի: \nԱյնուհետև ես միայն կհանձնեմ ձեզ Անիի բանալիները և իմ գահը: \nԱյժմ գնա հայտնիր իշխաններին իմ վճիռը և թող հանդիսավոր երդումի պատրաստվեն, — ասաց Գագիկը և երեսը շուռ տվեց: \nՆրա աչքերը արդեն լցված էին արտասուքով:\n\n— Ամեն բան կպատրաստվի հրամանիդ համաձայն, — ասաց Վեստ Սարգիսը և դուրս գնաց:\n\nՎեստ Սարգսի սիրտը ցնծում էր և հոգին հրճվում: \nՆա տարավ հաղթանակը:\n\nԺԷ\nԵՐԴՈՒՄ\n— Թագավորը գալի՛ս է, թագավո՛րը, — շշնջաց ամբոխը և աչքը դեպի պալատը դարձրեց:\n\nԶորքը, որ շարված էր պալատից դեպի մայր եկեղեցին տանող ճանապարհի երկու կողմում, նույնպես ցնցվեց և հայացքը դեպի պալատը դարձրեց:\n\nԱրդարև պալատի դռներում երևաց Գագիկ Բ. հայոց թագավորը` ծիրանի քողը ձգված ուսերին, շրջապատված մեծ ու փոքր իշխաններով:\n\nԳագիկի երևալուն պես թմբուկը զարկեցին և զորքը պատվի նշան արավ իջեցնելով նիզակները, իսկ ամբոխը, որ լցված էր ճանապարհի երկու կողմում, կանչեց.\n— Կեցցե՛ Գագիկը, ապրի՛ մեր թագավորը...\nԳագիկը առաջ անցավ` յուր աջ ու ձախ կողմն ունենալով Վահրամ և Վեստ Սարգիս իշխաններին:\n\nՆա տխուր էր ու մռայլ: \nՆրա դժգույն, բայց արքայական վեհ դեմքը կրում էր հուսահատության սոսկալի դրոշմ, որ նայողի վրա թողնում էր խորին կսկիծ: \nԻ՞նչ էր պատահել, ինչո՞ւ Գագիկը այդպես տխուր, այդպես վհատ էր: \nԱյդ ամենքը գիտեին, այդ ամեն մարդ զգում էր:\n\nԳագիկը մայր եկեղեցի էր իջնում աղոթելու վերջին անգամ, ուր յուր իշխանները հավատարմության երդում պիտի տային և մյուս օրը ինքը պիտի մեկներ Կ. Պոլիս:\n\n— Ողջո՛ւյն հայոց թագավորին, ապրի՛ Գագիկը, — նորից գոռաց ամբոխը և խոր գլուխ իջեցրեց:\n\nԳագիկը մտազբաղ ժողովրդին նայեց, ու նրա սիրտը հուզվեց, կսկծաց: \nԻնչե՞ր արդյոք չանցան նրա մտքով այդ իսկ րոպեին:\n\nՄայր եկեղեցում սկսված էր պատարագը և Պետրոս Գետադարձ կաթողիկոսը զգեստավորված: \nԵրբ թագավորը ներս մտավ, կաթողիկոսը առաջ եկավ նրան ընդունելու: \nԳագիկը խաչը համբուրեց և կանգնեց արքայական գահույքի տակ և ամբողջ պատարագի ընթացքում լուռ աղոթում էր:\n\nԱմբողջ եկեղեցին լի էր մեծ ու փոքր իշխաններով և իշխանազնուհիներով, իսկ դուրսը խռնվում էր ժողովուրդն ու զորքը:\n\nԽորհրդավոր լռություն էր տիրում եկեղեցում և բացի երգեցողության մեղմ ու քաղցր ձայնից, ոչ մի շշուկ չէր խանգարում լռությունը: \nՔաղցրանվագ ալելուն էր հնչում Անվո մայր եկեղեցում և խնկի ու կնդրուկի անուշաբույր հոտը տարածվում:\n\nԱմենքը, ինչպես մի մարմնացած արձան, լուռ էին և անշարժ:\n\nՄեկ կողմը կանգնած էին կաթողիկոսը, Վեստ Սարգիսը և յուր համախոհ իշխանները, իսկ ձախակողմը, արքայական գահի առաջ գլխիկոր նստած էր ծերունի Վահրամ իշխանը` նույնպես յուր կուսակից իշխաններով: \nԿարծես եկեղեցում իսկ, սուրբ պատարագի ժամանակ, երբ աշխարհային ամեն գծուծ գործ պիտի մոռացվի, հայ իշխանները երկու բանակի էին բաժանվել և իրար վրա լռելյայն մոլի հայացքներ էին ուղղում:\n\nԲայց ահա պատարագը ավարտվում է: \nՊատարագիչ Խաչիկ եպիսկոպոսը բարձրաձայն կանչում է «կեցո՜, տէ՜ր, զժողովուրդս քո և օրհնեա...», և վարագույրը ծածկում է սրբության սեղանը, որ անխիղճ տիրանենգներն ու անօրեն դավաճանները չտեսնեն ճշմարտության համար զոհված աստուծո գառին: \nՆոցա զոհը այլ գառն է, որ անմռունչ կանգնած է յուր պարանոցը մերկացնելով կտրողի առաջ:\n\nԲայց ահա վեհափառը բարձրանում է բեմ և վարագույրի առաջ դրած գահի մոտ կանգնելով` սկսում է յուր պերճաբան քարոզը: \nՆա նզովք, անեծք է թափում հայրենիքի դավաճանի գլխին և պատմում թուլասիրտ Հովհաննես-Սմբատ արքայի տված թղթի մասին, հունաց արշավանքները Անիի վրա և ապա գովաբանում է ներկա հոռոմոց կայսեր բարեպաշտությունը, որ չցանկանալով օգտվել այդ կտակից, վեհանձնաբար Գագիկ թագավորին յուր մոտ է հրավիրում մեծամեծ պատիվներ տալու նրան և խաղաղության դաշն կռելու, սակայն մեր թագավորը երկմտում է այդ հրավերն ընդունելու, որ կազմում է մեր աշխարհի միակ փրկությունը, — ավելացրեց կաթողիկոսը մի ինչ-որ պայմանական հայացք գցելով դեպի Վեստ Սարգիս իշխանը:\n\n— Մեր թագավորը այն է մտածում, որ յուր գնալով կկորցնե ամենը, ինչ որ թանկ է հայրենիքի համար: \nԱյն ձեռքը, որ կտակ գրեց և տվեց հույներին, այն հոգևորականը, չիք Կիրակոսը, որ կաթողիկոսի տան հյուրընկալն էր, վաճառեց Անին յուր շրջակայքով և տվեց հույներին, նրա տեսակները շատ ավելի վատ գործերի են ընդունակ, — ավելացրեց ծերունի Վահրամը` հնչեցնելով յուր ուժեղ ձայնը:\n\n— Լսո՞ւմ եք, իշխաննե՜ր, որ մեր քահանայապետին դավաճան է հայտարարում այդ զառամյալ ծերուկը, — շշնջաց Վեստ Սարգիսը:\n\n— Դավաճանը նա է, ով որ մեր սրբազնասուրբ հոգևոր տիրոջը անբաստանում է, — լսվեցան ձայներ այն դասից, ուր կանգնած էր Վեստ Սարգիսը:\n\nԳագիկի գեղեցիկ դեմքը շառագունեց: \nՆա զգաց, որ ահա ուր որ է իշխանների մեջ պիտի մի ներքին պառակտում ընկնի, ուստի, ձեռքի շարժումով լռեցնելով իշխաններին, ասաց.\n— Թող իմանան իմ իշխանները, որ նոցա երջանկությունն է միայն իմ բաղձանքը: \nԱմենքին հայտնի է, որ ես ոչինչից վախեցողը չեմ: \nՀունաց լեգիոնները ջարդվեցան ինձանից և խայտառակությամբ ետ փախան: \nԵս միայն կասկածում եմ, որ եթե գնամ Կ. Պոլիս, կայսեր մոտ, մայրաքաղաքս պահպանող չի լինի: \nԿաթողիկոսը կրկին խոսեց.\n— Մի՜ կասկածիր, տե՜ր արքա, երկնքում թող հայր աստվածը վկա լինի, իսկ երկրիս վրա ահա կենդանարար Քրիստոսը, որ այժմ պատարագում է այդ սուրբ սեղանի վրա, որ քեզ ոչ ոք դավաճանող չկա: \nԵս կհրամայեմ պատարագիչ եպիսկոպոսին թող յուր գրիչը թաթախե զինվող գառի անապական արյան սուրբ բաժակի մեջ և գրե սաստիկ երդման գիր, որ ես իբրև գլուխ հոգևորականության և Վեստ Սարգիսն ու մյուս նախարարները իբրև ներկայացուցիչ քաղաքի բոլոր դասակարգի, երդվում ենք այդ սուրբ անմահ պատարագով, մեր փրկչի խաչով, նորա ավետարանով, որ ինչպես նա, մեր տեր Հիսուս Քրիստոսը բարձրացավ խաչափայտի վրա և անարգ մահով մեռավ և թաղվեցավ մեզ փրկելու համար, այնպես էլ մենք քրիստոսանման պետք է նահատակվենք Անի քաղաքը պահպանելու ու փրկելու թշնամիների ձեռքից և մեր արյունը թափելով` հանձնել այն յուր օրինավոր տիրոջը: \nԵվ այդ թուղթը ես կպահեմ ինձ մոտ:\n\n— Տե՜ր արքա, աղաչում ենք, հաճեցեք ընդունել մեր սրբազնագույն հոգևոր տիրոջ խորհուրդը, որ պատրաստ է Քրիստոսի պես բարձրանալ Գողգոթա` հայ մայրաքաղաքի փրկության համար, — աղաղակեցին Վեստ Սարգսյանք:\n\n— Կեղծ են այդ բոլորը, տե՜ր արքա, և մի որոգայթ, աղաչում եմ չլսել դրանց, — կանչեց դարձյալ Պահլավունին:\n\n— Թող լռե անաստված խռովարարը,— գոռացին մի քանի ձայներ:\n\nԲայց այդ ժամանակ առաջ է գալիս թագավորը, լռեցնում ամենքին և հուսահատ ձայնով ասում.\n— Բավական է: \nԱռաջ եկ, Լուսավորչի աթոռին նստող աստվածապաշտ Հայրապետ: \nԱհա, միայն քո երդումին հավատալով, քեզ եմ տալիս քաղաքի բանալիները և քեզ հանձնում իմ գահի պաշտպանությունը... \nԳրեցեք երդման թուղթը, — ասաց Գագիկը և արտասուքով լի աչքերով չոքեց փրկիչի խաչելության առաջ և բազկատարած ձեռքերով օգնություն հայցեց բարձրյալից:\n\nԻջավ պատարագիչ եպիսկոպոսը ս. բաժակը ձեռքին: \nԳրվեցավ երդման թուղթը Քրիստոսի արյունով, և ամեն մի իշխան խաչի ու ավետարանի վրա, երդվելով հավատարիմ մնալու, ստորագրեց յուր անունը երդման թղթի վրա` գրիչը թաթախելով ս. Բաժակի` Հիսուսի արյան մեջ:\n\nԳագիկը դուրս գնաց եկեղեցուց: \nԺողովուրդը կրկին ցնծագին գոռում էր.\n— Ապրի՛ թագավորը, կեցցե՛ Գագիկ արքան:\n\nՍակայն Գագիկը հուզված էր ու մռայլ: \nՆա էլ ժողովրդին չէր նայում, կարծես վախենում էր նրանից...\nԺԸ\nԳԱԳԻԿ ԹԱԳԱՎՈՐԸ ԱՔՍՈՐԱՆՔՈՒՄ\nՄիամիտ որսն ընկավ թակարդի մեջ:\n\nԳագիկը Կ. Պոլիս հասավ և միայն մի քանի օր շքեղ ընդունելություն գտավ կայսեր կողմից, և ապա, երբ առաջարկվեց հանձնել Անին, իսկ ինքը մերժեց, նա աքսորվեց Մարմարյա ծովի կղզիներից մեկը:\n\nԳագիկը աքսորանքումն է, հեռու հայրենիքից, հեռու յուր սիրելի նախարարներից: \nՆրա գլխին օտար երկինք է փայլում, իսկ շուրջը ծովի ահեղ ալիքներն են վխտում, որոնք կատաղաբար մռնչալով ծիծաղում են Գագիկի հուսահատության վրա և հեգնում նրան...\nԳագիկը մտամոլոր շրջում է ավազոտ ափերին ու հուզված հեռուն դիտում: \nՆա նայում է հեռուն, դեպի մթին հորիզոնը, ուր սևին են տալիս Ասիայի ժայռոտ ափերը, ու նրա սիրտը քաղվում է, հոգին խռովվում և ամբողջ մարմինը` ցնցվում: \nՀուսահատության սոսկալի բոցերով լցվում են նրա աչքերը և նա կարծես թե ուզում է թռչել, անցնել իրեն արգելք եղող ալիքների միջով և մի վայրկյանում սլանալ այնտեղ, ուր յուր սիրտն է ձգտում, բայց զգալով յուր թուլությունը բնության դեմ, հուսահատությամբ կոտրատում է յուր մատները և հառաչելով կանչում.\n— Ո՛հ, հայրենյաց սուրբ շիրիմներ, մանկությանս օրրան հայրենիք, իմ սիրուն Անի, ո՞ւր եք դուք, ձեր թագավորը տանջվում է այստեղ, ձեր կարոտը քաշում, ձեր ջրին, ձեր հողին կարոտում: \nԱ՛խ, ինչո՞ւ ես թևեր չունեմ ձեզ մոտ թռչելու, իմ կարոտն առնելու և ապա շունչս փչելու...\nԲայց չէ, սպասեցեք, Գագիկը չպետք է մեռնի, չպետք է շունչը փչե ձեր թագավորը մինչև որ յուր վրեժը չառնի դավաճաններից: \nՁեր թագավորը ընկավ ծուղակի մեջ, խաբվեցավ ինչպես միամիտ գառը, բայց էլ չի խաբվի:\n\nՕ՛, ստո՜ր իշխաններ, ատելի Հայրապետ և դու, Մեհրուժանի և Վասակի օրինավոր ժառանգ Վեստ Սարգիս, քո թունալից լեզվով դավաճանեցիր թագավորիդ, դավաճանեցիր հայրենիքիդ և թող անիծյալ լինես հավիտյան: \nԹող քո ոսկորները հանգիստ չմնան գերեզմանիդ մեջ, և այն սուրբ հողը, որին դու դավաճանեցիր, թող դուրս շպրտի քո ոսկորները, յուր գիրկը չընդունի անարժան որդու ժահրալից ոսկորները... \nՈ՛հ, աստված, կատարիր իմ այդ խնդիրը, — ասաց Գագիկը և չոքեց: \nՆրա երեսը վառվում էր, աչքերը փայլատակում, հոգին հուզվում... հանկարծ նա վեր թռավ տեղից մի քանի քայլ առաջ գնաց և կանչեց.\n\n\n\n\n\n— Ժողովվեցե՛ք, իմ նախարարնե՜ր, հավատարիմ իշխաններ և քաջ զինվորներ, հայրենիքը վտանգի մեջ է և ձեզ է սպասում: \nՀասեք, օգնեցեք, թե չէ ստրկության շղթաները ամուր կկապեն նրան և դուք կտնքաք դարերով նրա ծանր լծի տակ: \nԷ՛յ, ո՞վ կա այդտեղ, տվեք սուրս, հնչեցրեք պատերազմական փողերը և շարժվեցեք առաջ, ձեր թագավորն է ձեզ առաջնորդում, թող կորչե՛ն թշնամիները, — ասաց Գագիկը և ինքն իրեն պատերազմի դաշտում կարծելով` ուզում էր առաջ գնալ, բայց տեսնելով, որ յուր սուրը մեջքից չէ կախված, հուսահատական մի ճիչ արձակեց և կանչեց.\n— Լևոնի՛կ, Լևոնի՛կ:\n\nԼևոնիկը, որ միշտ անբաժան էր Գագիկից, հետևել էր յուր թագավորին աքսորանքումն էլ և այն ժամանակ, երբ Գագիկը «Լևոնիկ» էր կանչում, նա խրճիթի առաջ նստած, գլուխը ձեռքերի մեջ դրած, խոր մտածմունքի մեջ էր ընկղմված: \nՆա շատ անգամ էր տեսել թագավորին մտքերի մեջ ընկղմված և չէր ուզեցել խանգարել նրա մտքերը, այս անգամ էլ նա թողել էր թագավորին մտքերի ծովն ընկղմվել առանց աչքից թողնելու նրան, բայց երբ լսեց յուր անունը, երբ իմացավ, որ թագավորը իրեն է կանչում, մի ակնթարթում վեր թռավ և մի քանի քայլ անելով հասավ թագավորին:\n\n— Ի՞նչ է, տե՜ր արքա, — ասաց Լևոնիկը:\n\n— Լևոնի՛կ, Լևոնի՛կ, — ասում էր Գագիկը` բարկությունից դողալով:\n\n— Ի՞նչ է, տե՜ր, ես այստեղ եմ:\n\n— Ո՞ւր է իմ սուրը, սո՜ւրը...\nԼևոնիկը պահ մի ոչինչ չպատասխանեց, բայց նրա սիրտը այնպես կսկծաց, որ նրա աչքերում երկու զույգ արցունքներ երևացին և ընկան ավազին:\n\n— Սուրս, Լևոնի՛կ, — կանչեց Գագիկը կրկին մի այնպիսի հառաչանքով, որ կարծես սրտի խորքերից էր դուրս գալիս:\n\n— Չկա, թագավո՜ր...\n— Ի՞նչպես... թագավորը առանց սրի՞: \nԲայց ո՞ւր են նախարարներս, իշխաններս, իմ քաջ զինվորները…\n— Չկան, տե՜ր...\n— Իսկ որտե՞ղ ենք մենք: \nԱյս ի՞նչ ջրեր են, որ մեզ շրջապատել են, այս ի՞նչ երկինք է, որ մեզ ծածկում է, օդը, ջուրը, հողը, որտե՞ղ ենք, Լևոնի՜կ, ասա, ո՞ւր ենք...\n— Աքսորանքում, տե՜ր իմ, աքսորանքում:\n\n— Հայոց թագավորը աքսորանքո՞ւմ... հա՛, հա՛, հա՜, — մի տեսակ քրքիջ արձակեց Գագիկը, որը նման էր այն տեսակ հուսահատական քրքիջի, երբ մարդը, գիտակցական աշխարհը թողնելով, մի քայլ է անում դեպի զառանցական աշխարհը: \nՎիշտը սոսկալի կերպով ճնշում էր Գագիկի սիրտը և դրանք` վշտի այդ անողորմ հառաչանքներն էին, որ դուրս էին թռչում Գագիկի սրտից: \nԼևոնիկը վրա վազեց և գրկեց յուր թագավորին: \nՆա այս անգամ վախեցավ Գագիկի դեմքի արտահայտությունից: \nԳագիկը կարող էր խելքը թռցնել, բայց զուր էր Լևոնիկի երկյուղը: \nԳագիկը Լևոնիկի գրկին միայն խուլ հառաչանքներ էր արձակում, և այդ հառաչանքները կամաց-կամաց թեթևացնում էին նրա սրտի կսկիծը, հոգվո խորին վրդովմունքը…\nԺԹ\nԱՆԻԻ ԿՈՐԾԱՆՄԱՆ ՍԿԻԶԲԸ\nՄինչդեռ Գագիկը Բոսֆորի ամայի կղզում, հայրենիքը հիշելով, սրտից թառանչներ էր արձակում, այդ միջոցին հայոց կաթողիկոսը և Վեստ Սարգիսը պարապ նստած չէին:\n\nԳիշեր էր: \nԿաթողիկոսի մոտ ժողովված էին Վեստ Սարգիսը յուր համախոհ իշխաններով և մի քանի չիք Կիրակոսի նման հոգևորականներով: \nԺողովին նախագահում էր ինքը սրբազնասուրբ Հայրապետը, որը նստած էր գահին և խորասուզվել էր մտքերի մեջ: \nՀանկարծ նա սթափվում է, բարձրանում նստած տեղից և հանում ծոցից Քրիստոսի արյունով գրված երդման գիրը և հանդիսավոր կերպով ասում.\n— Վսեմաշո՜ւք տյարք, ահա մեր երդման թուղթը: \nԲայց հարկավոր չէ, որ մենք մեր երդումը դրժենք: \nԱյդ մահացու մեղք է, հոգույն սրբո հայհոյություն: \nՄենք ուխտել ենք, պետք է մեր ուխտը սրբությամբ կատարենք, պետք է մեռնենք եկեղեցվո և ազգի շահերի համար, պետք է նահատակվենք և քաղաքը հանձնենք յուր օրինավոր տիրոջը: \nԱմենքդ գիտեք, որ Գագիկը թագավոր չէ և ոչ էլ ամբողջ ազգի հաճությամբ է գահ բարձրացել, այլ ծածուկ, միայն Պահլավունիների ընտրությամբ, ուստի և նա չէ թագավորանիստ Անի քաղաքի օրինավոր տերը:\n\n— Այո՛, շատ ճիշտ է, վեհափառ տեր, — ասաց Վեստ Սարգիսը: \n— Այդ հո բերան չէ, այլ ճշմարիտ աստծո տաճար, որից միայն արդարություն է բխում:\n\n— Արդեն ամբողջ ազգը միաձայն հավանությամբ քեզ էր հավատացել արքունի գանձը, տե՜ր իշխան, որ քեզ թագավորեցնեին, եթե Պահլավունիները խորամանկությամբ մեջ չբերեին այդ կաթնակերին, — մի տեսակ հաճոյական ձևերով ասացին մի քանիսը նրա համախոհներից:\n\n— Այսպես թե այնպես` վերջապես մենք մեր երդումը պիտի կատարենք: \nԿտակը մահից հետո հաստատուն է: \nԼուսահոգի Հովհաննես թագավորը Անին յուր շրջակայքով կտակել է ժառանգություն կայսեր, որ այժմ հանդիսանում է օրինավոր տերը: \nԲացի այդ, մեր ընդհանուր ազգի շահն էլ պահանջում է, որ Անին հանձնենք օրհնաբանյալ կայսրին, որով թե մենք պարտական չենք մնա աստծո ահեղ ատյանի առաջ մեր երդումը կատարելով և թե կապրենք խաղաղությամբ արքայից արքայի հզոր հովանավորության ներքո:\n\nՀետևաբար մեզ հարկավոր է այժմ այդ բանի համար մտածել, մի նոր երդման թուղթ գրել և Անվո բանալիների հետ միասին ուղարկել կայսեր:\n\nԱռաջարկությունն ընդունվեց: \nԳրվեցավ նոր երդման թուղթը և Անվո բանալիների հետ միասին ուղարկվեց հոռոմոց կայսեր: \nԱնգութ և անիրավ մարդիկ, նրանք չմտածեցին, որ դրանով հիմնովին քայքայեցին Հայաստանի պետության հիմքերը և խլեցին այն անկախությունը, որ դարերից ի վեր պահպանում էին: \nԻ՛նչ փույթ նրանց, թե Հայաստանի ինքնուրույնությունը պիտի խախտվեր, թե դարերից ի վեր սուրբ ավանդը պիտի խորտակվեր կամ մեր նախնյաց արյունով պահպանած երկիրը պիտի ուրիշները վայելեին: \nԲավական էր, որ տիրանենգ իշխանները մեծ պատիվների էին սպասում: \nՀայոց կաթողիկոսը, կուրացած փայլուն ոսկիներից, արժանավոր վարձատրություն էր ակնկալում, իսկ դավաճան Վեստ Սարգիսը Հայաստանի գահն էր երազում:\n\nՀունաց կայսրը, երբ իշխանների երդման թուղթը և Անիի բանալիները տեսավ, ուրախացավ, հրճվեց ու կանչելով իրեն մոտ թշվառ Գագիկին, ցույց տվեց նրան Անիի քառասուն բանալիները ու հեգնորեն ասաց.\n— Տես, Գագի՜կ, հայոց թագավոր, ահա քո իշխանները Անին ինձ են տալիս, իսկ դու ի՞նչ ես ասում:\n\nԳագիկը մեկ գունատվեց, մեկ վառվեցավ կրակի պես. կայծակներ թռան նրա աչքերից, նրա սիրտը հուզվեց, խորին ցավից կսկծաց ու նա դառնացած կանչեց.\n— Դատ արասցե աստված ընդ իս և ընդ դավաճանողքն իմ:\n\n— Վերջացած է, Գագի՜կ, Անին այլևս քեզ չէ պատկանում, զուր մի մտածիր այդ քաղաքի վրա, որ արդեն հունաց մեծազոր կայսերն է պատկանում: \nԵվ ես, իբրև ողորմած կայսր տալիս եմ քեզ Կապադովկիայի Պիզու քաղաքը: \nԱպրիր նրա մեջ հանգիստ և այլևս մի մտածիր Անիի վրա:\n\n— Բայց մի՞թե դու իրավամբ կառնես այդ քաղաքը, մի՞թե դա արդարություն է, կա՜յսր:\n\n— Վերջացած է, համաձայնիր և՜ դու, քանի որ քո իշխանները և կաթողիկոսը համաձայն են:\n\n— Ո՜չ և ո՜չ: \nԲագրատունի Գագիկը երբեք չի տա յուր համաձայնությունը, իսկ եթե իմ իշխանները ինձ դավաճանեցին, թող իմ և հետնորդներիս արյունը լինի նրանց վրա, — ասաց Գագիկը և հուսահատ դուրս եկավ հունաց կայսեր պալատից: \nԴուրս եկավ և այնուհետև էլ չտեսավ յուր սիրած հայրենիքը: \nՅուր իշխաններից դավաճանած, հունաց զորությունից ընկճված նա ստիպվեցավ գնալ (1045 թ.) Պիզու քաղաք, իսկ Պարակաման ներքինին և հունաց զորավարը Հայաստան ուղարկվեցան մի բանակով Անիին տիրանալու:\n\nՊարակաման ներքինու դեպի Անի արշավելու լուրը Անի հասնելով արդեն դղրդացրել էր անեցիների սիրտը: \nՆրանք զգում էին, որ Անիի գլխին այժմ կուտակվում են խիստ սպառնալից ամպեր, որոնց հետևանքը շատ ծանր պիտի լիներ իրենց համար: \nԹագավորը չկար, նա տնքում էր հեռու աքսորանքի մեջ, իսկ իրենք մնացել են մոլորված: \nԲայց մեռած չէր ծերունի Վահրամը: \nՆրա սիրտն էլ թունդ առավ, երբ լսեց հունաց բանակի մոտենալը և աչքերը վրեժխնդրության բոցով լցված պատրաստվեց դիմադրել նրանց և յուր կյանքը դնել Անիի պարիսպների տակ:\n\nԽո՛ր, շատ խոր կսկծաց ծերունի Վահրամի սիրտը, երբ իմացավ Գագիկի աքսորվելը: \nՆա վաղուց գիտեր այդ, վաղուց նա զգուշացնում էր Գագիկին պատրաստված դարաններից, բայց նա չլսեց իրեն, այլ տիրանենգ վեստ Սարգսի խոսքով վեր կացավ գնաց Կ. Պոլիս այլևս չվերադառնալու պայմանով:\n\nԵվ նա էլ չի վերադառնա, այդ զգում էր Վահրամը, իսկ նրա չվերադառնալով կործանվում էր Հայաստանը, կործանվում սիրուն ու շեն Անին…\n— Ո՛հ, տե՜ր, մի՜ թողնիր Հայաստանը կործանվելու, մի դառնացնի ծերությանս վերջին օրերը, որպեսզի ես գոնե չտեսնեմ Անիի կործանումը... \nՀայաստանը օրհասի մեջ է, տե՜ր փրկիր նրան, խորտակիր թշնամիներին և դավաճաններին, — ասաց Վահրամը և նրա աչքերում արտասուքներ երևացին, նա դառնապես լաց եղավ: \nԼաց եղավ խորին կսկիծով, հիշելով, որ Հայաստանը կործանվում է յուր իսկ զավակների ձեռքով, որ Անին ոչնչանում է, նույն իսկ հայ իշխանների ձեռքով:\n\nՕ՛հ... եթե դավաճան հայ իշխանները չլինեին, եթե մատնիչները մեզանից չլինեին, Անին չէր կործանվի... մեր թշնամիները հենց մեր միջից են, ահա սոսկալի բանը... — Վահրամի խոսքը կիսատ մնաց: \nԴրսից լսվեցան խառնիճաղանճ ձայներ: \nՎահրամը ետ քաշեց վարագույրը և դուրս նայեց: \nԴուրսը` մայր եկեղեցու շուրջը խռնված էր ամբոխը, որը քանի գնում այնքան ավելի ու ավելի էր ստվարանում: \nՎահրամը հասկացավ քաղաքացվոց այդ խռնումը: \nՆա զգաց, որ քաղաքացիք էլ զգում են իրենց անել դրությունը և Անիին մոտեցող վտանգը: \nՀենց այդ միջոցին էր, որ յուր սենյակի վարագույրները ետ քաշվեցան և այնտեղ երևաց Խենթը: \nՎահրամը ետ նայեց:\n\n— Իշխա՜ն, — ասաց Խենթը, — հունաց բանակը երևաց:\n\n— Այդ սպասում էինք, Խենթ, և նրանք շուտով չեն տիրի Անիին: \nԴռները փակ են, իսկ զորքերը` կազմ ու պատրաստ: \nԲայց դու ինձ այն ասա, այս ի՞նչ իրարանցում է քաղաքացվոց մեջ, մի՞թե նրանք արդեն հուսահատվել են:\n\n— Ո՜չ, իշխան, քաղաքացիք էլ զգալով մոտեցող վտանգը զենք են առել ու պատրաստվում են մեռնելու Անիի պարիսպների տակ: \nՆրանք խնդրում են առաջնորդել իրենց դեպի կռիվ:\n\n— Ապրին քաղաքացիք, այդպես էլ պետք է: \nԵս կկարգադրեմ ինչ որ պետք է. մեր զորքերը քաղաքացոց հետ միասին լավ դաս կտան հույներին:\n\n«Կեցցե՛ Գագիկը, կեցցե՛ Վահրամը», — լսվեցավ հանկարծ քաղաքացվոց գոռ ձայնը և դղրդացրեց Վահրամ իշխանի պալատի կամարները:\n\n— Լսո՞ւմ ես, իշխա՜ն, քաղաքացիք կեցցե են կանչում և քեզ հրավիրում առաջնորդելու:\n\n— Լավ, Խե՜նթ, միայն դու ինձ այն ասա, թե ի՞նչ են անում Վեստ Սարգսյանք, արդյոք ուրա՞խ են հունաց բանակի մոտենալովը:\n\n— Խիստ ուրախ, տե՜ր, արտաքուստ ոչինչ չեն ասում, իսկ ներքուստ ուրախ են և կարծես հող են պատրաստում նրանց համար:\n\n— Ինչպե՜ս... նրանք համարձակվո՞ւմ են:\n\n— Այո, իշխա՜ն, ես նկատեցի, որ ինչ-որ մի խումբ պղտորում է քաղաքացվոց միտքը և տրամադրում Անին առանց կռվի հույներին հանձնելու:\n\n— Այդ չի հաջողվի նրանց: \nԵս վաղն ևեթ ջարդ կտամ հույներին և կփախցնեմ Անիի պարիսպներից շատ հեռու:\n\n— Պետք է շտապել, տե՜ր, թե չէ Վեստ Սարգսյանք խիստ զորացել են: \nՀունական ոսկիները շլացրել են շատ իշխանների աչքերը:\n\nՎահրամը լռեց: \nԴառն կսկիծը կրկին կրծեց նրա սիրտը: \nՆա հասկանում էր, որ Խենթը ճիշտ է ասում, որ Հայաստանը զոհվում է հենց այդ դավաճան իշխաններից:\n\n— Կանչիր այս երեկո բոլոր մեր իշխաններին, — ասաց Վահրամը մի փոքր լռելուց հետո, — այս երեկո մենք խորհուրդ կունենանք, իսկ դու կրկին մտիր քաղաքացիների մեջ և պատրաստիր նրանց իրենց հայրենիքը պաշտպանելու: \nԴու ժողովրդի մարդ ես, ժողովրդի ցավին բալասան կարող է դնել միայն ժողովրդի մարդը, և այդ քո գործն է, գնա, տերը թող քեզ հետ լինի:\n\n— Խենթը յուր գործը գիտի, տե՜ր, — ասաց Խենթը և գլուխ տալով Վահրամին` հեռացավ:\n\n— Ապրես դու, Ներսե՜ս, — ասաց Վահրամը նրա ետևից:\n\nՄինչ Վահրամը յուր զորքերն էր պատրաստում և քաղաքացիներից գնդեր կազմում, հունաց բանակը արդեն պաշարել էր Անին և սպառնում էր քարուքանդ անել քաղաքը, եթե հոժարակամ չեն հանձնի իրեն: \nԲայց նրանց սպառնալիքը ոչինչ ներգործություն չէր ունենում: \nՔաղաքացիք և Վահրամյանք իրենց հայրենիքը պաշտպանելու սիրով վառված հանկարծակի բանալով Անիի դռները մի զորեղ հարձակում արին հունաց բանակի վրա և նրան ջարդ ու փշուր անելով, նորից փախցրին Անիի պարիսպներից: \nՀաղթությունը կատարյալ էր, և Պարակաման հույն զորավարը գլխիկոր ուզում էր ետ դառնալ դեպի Հունաստան, երբ հանկարծ նկատեց, որ քաղաքացիք ինչ-որ իրարանցման մեջ են ընկել: \nՊարակամանը ետ նայեց և մատը կծեց: \nՆա վաղուց սպասում էր այդ նշանին:\n\nՄինչդեռ քաղաքացիք և Վահրամյանք անձնազոհությամբ կռվում էին հունաց բանակի դեմ, այդ միջոցին Վեստ Սարգսյանք քնած չէին: \nԿռվի ամենատաք ժամանակ մի խումբ քաղաքացիք սկսեցին գոռալ, թե կռիվը պետք է դադարեցնել, որովհետև Գագիկը հրաժարվել է թագավորությունից և թե նա այլևս չի վերադառնալու:\n\nՔաղաքացիք շփոթված կանգ առան: \nԿռիվը դադարեց, իսկ Պարակամանը ետ կանչվեց Անիին տեր լինելու:\n\nԱյսպիսով մատնությունը յուր դերը կատարեց և հաղթեց, իսկ տարաբախտ Հայաստանը այդ ժամանակից հետո հունաց մի գավառ դարձավ:\n\nԱնին լցվեց հունական զորքերով, իսկ անեցիների և Վահրամյանների սրտերը լցվեցան խորին թախիծով: \nՆրանք զգացին, որ Անիի հետ միասին մեռավ ամբողջ Հայաստանը և մեռավ մատնությամբ, դավաճանությամբ և այն էլ ում ձեռքով` յուր որդոց ձեռքով:\n\nՍոսկալի՛ հիշատակ…",
    "ԹՈՒՅՆ ԵՎ ՍՈՒՐ\nԱմեն բան վերջացած էր:\n\nԱնին այլևս հայերին չէր պատկանում, այլ հույներին:\n\nՀովհաննես-Սմբատ թագավորի կտակը կատարված էր: \nԹուլացած էին Վահրամյանք, և հրճվում էր Վեստ Սարգիսը յուր այդ հաղթության վրա: \nՎերջապես նա կարող է ժառանգել այդ գահը: \nՀոգ չէ, թե միևնույն ժամանակ հունաց ստրուկը կլինի:\n\nԱնին գրավելուց հետո Վեստ Սարգիսը և Պարակաման զորավարը մի գիշեր խիստ մտերմական խոսակցության մեջ էին:\n\n— Իշխա՛ն, — ասում էր Պարակաման զորավարը, — քո իղձերն արդեն կատարվում են և դու կստանաս կայսրից քեզ խոստացած Հայաստանի գահը, միայն թե դեռ թշնամիներ շատ ունիս, պետք է ոչնչացնել նրանց:\n\n— Այո՛, տե՜ր, թշնամիներ շատ ունեմ, խիստ շատ, — պատասխանեց Վեստ Սարգիսը:\n\n— Եվ այդ թշնամիներդ հայ իշխաններն են, — ասաց Պարակամանը և մի խորամանկ հայացք գցեց Վեստ Սարգսի դեմքին, կարծես թե ուզում էր իմանալ նրա հոգու գաղտնիքը:\n\n— Այո, հայ իշխանները, — կրկնեց Վեստ Սարգիսը մտամոլոր:\n\n— Իսկ շա՞տ են այդ քո հակառակորդ իշխանները:\n\n— Խիստ շատ, միայն Վահրամյանք` երեսունի չափ:\n\n— Հը՛մ. դրանց վրա պիտի ավելացնել մի ուրիշ երեսուն, — կրկնեց խորամանկ ժպիտով Պարակամանը:\n\n— Ինչո՞ւ:\n\n— Որպեսզի գահդ ապահով լինի և հաղթությունդ` կատարյալ, — ասաց հեգնորեն Պարակամանը:\n\n— Այդ կայսեր ողորմած կամքն է, — պատասխանեց Վեստ Սարգիսը առանց հասկանալու Պարակամանի հեգնական ձևը:\n\n— Ուրեմն ինչպե՞ս վերացնենք այդ արգելքները, — ասաց Պարակամանը փոքր լռությունից հետո:\n\n— Վերացնելը շատ հեշտ է, տե՜ր, միայն թե քո աջակցությունը լինի:\n\n— Ինչպե՞ս:\n\n— Երկու ճանապարհ կա դրանց ոչնչացնելու:\n\n— Որո՞նք են այդ ճանապարհները:\n\n— Թույնը և սուրը: \nՄի քանիսին` թույնը, իսկ մյուսներին սուրը պիտի ոչնչացնի, այդ է իմ կարծիքը, դրանով միայն կհանգստանա իմ սիրտը, — ասաց Վեստ Սարգիսը սառնորեն:\n\n«Զզվելի մարդ», — ասաց իր մտքում Պարակաման հույն զորավարը` զարմանալով, որ յուր առաջ կանգնած է մի հայ իշխան, որ աշխատում է ոչնչացնել յուրայիններին:\n\nՆա այդ տեսակ դավաճանի դեռ չէր պատահել, թեև յուր մտքում ուրախանում էր, որ գտել է մի մարդ, որը յուր մտքերի իրագործմանն է նպաստում: \nՉէ՞ որ հունաց գլխավոր նպատակը հայերին լոկ հպատակության մեջ պահելը չէր, այլ ավելի նրանց ազգությունը ջնջելն ու հունաց մեջ ձուլելն էր: \nԻսկ Վեստ Սարգիսը հենց այդ նպատակի իրագործմանն էր նպաստում, առանց հասկանալու, որ յուր երազած գահը չի ստանա հույներից:\n\n— Լավ, համաձայն եմ, մի քանիսին` թույն, մյուսներին` սուր: \nԹույնով դո՜ւ պիտի ոչնչացնես, իսկ սրով` ես, — ասաց Պարակամանը:\n\nՓոքր լռությունից հետո Պարակամանը նորից հարցրեց.\n— Իսկ ունի՞ս դու մի մարդ, որ կարողանա այդ բանը գլուխ բերել առանց աղմուկի:\n\n— Ունեմ, տե՜ր, ես ունեմ մի հավատարիմ մարդ, որ կարող է հարյուր իշխան թունավորել:\n\n— Լավ, այդ քեզ եմ թողնում: \nԻսկ դու ինձ այն ասա, Վահրամ իշխանին և յուր որդի Գրիգոր Մագիստրոսին ո՞ր մահով պիտի սպանես, — հարցրեց Պարակամանը:\n\n— Սրով, իշխա՜ն, դրանց անհարմար է թույնով սպանել: \nԲացի դրանից, ծեր աղվեսը շատ զգույշ է պահում իրեն:\n\n— Լավ, դրանց ինձ թող: \nԵս դրանց կուղարկեմ կռվի դաշտ, և հենց այնտեղ կստանան իրենց մահը:\n\nՊարակամանը հեռացավ: \nՎեստ Սարգիսը, միայնակ մնալով գլուխը ձեռքերի մեջ բռնեց և սկսեց անց ու դարձ անել յուր շքեղ պալատում, ապա հանկարծ կանգ առավ և ծափ տվեց: \nԾափի վրա երկու սպասավորներ վազեցին և լուռ կանգնեցին դռների մոտ:\n\n— Կանչեցեք այստեղ Եղոյին, — ասաց Վեստ Սարգիսը առանց ծառաներին նայելու:\n\nԾառաները դուրս գնացին և կարճ ժամանակից հետո ներս մտավ Եղոն:\n\nՎեստ Սարգիսը բռնեց նրա ձեռքերից և նստեցնելով գահավորակի վրա, նորից ետ դարձավ, զգուշությամբ փակեց դռները և իջեցնելով վարագույրները` կրկին մոտեցավ Եղոյին:\n\nԵղոն մտազբաղ իշխանին էր նայում:\n\n— Եղո՜, ես քեզ ծանր գործ պիտի հանձնեմ և հույս ունեմ գլուխ կբերես:\n\n— Պատրաստ եմ, տե՜ր, — ասաց մռայլված Եղոն:\n\n— Լավ, լսիր, Եղո՜, մեր գործերը հաջող են գնում, խիստ հաջող, շուտով Վահրամ իշխանն էլ չի լինի և դու էլ կստանաս քո Լուսիկին:\n\n— Ինչպե՞ս, իշխա՜ն, մի՞թե այդ ճշմարիտ է:\n\n— Ճշմարիտ է լույսի պես, բայց դու անգործ չպիտի նստես:\n\n— Ես ի՞նչ պիտի անեմ:\n\n— Դու պետք է մահ ցանես, հասկանո՞ւմ ես:\n\n— Ինչպե՞ս...\n— Շատ պարզ: \nԻնչ որ մենք սրով չկարողացանք, դու պիտի թույնով կատարես, իսկ մնացածներին մենք սրով կվերջացնենք:\n\n— Ինչպե՞ս…\tես պիտի թունավորեմ և ո՞ւմ:\n\n— Մեր հակառակորդներին, հայ իշխաններին:\n\nԵղոն մի քանի վայրկյան լուռ կացավ: \nԱյդ վայրկյանին նրա դեմքը երբեմն գունատվում էր, երբեմն շառագունվում: \nԵրևում էր, որ մի միտք տանջում էր, որ նա ինչ-որ բան էր ուզում ասել Վեստ Սարգսին, սակայն չէր վստահում:\n\nՎեստ Սարգիսը նկատեց նրա այլայլմունքը: \nՆա զգաց, որ Եղոն երերվում է, տատանվում: \nՆա հասկացավ, որ պետք է խրախուսել Եղոյին, ուստի, դառնալով նրան, ասաց.\n— Անպիտան Վահրամյանք մեզ շատ տանջեցին, բայց վերջը ընկճվեցին: \nՉկա այլևս Գագիկը, իսկ Վահրամյանք, ինչպես դու տեսնում ես, այնքան թուլացել են, որ հազիվ նկատելի է նրանց գոյությունը: \nԲայց որպեսզի դրանց գոյությունը իսպառ կտրվի, որպեսզի դրանց ծուխը իսպառ մարի աշխարհի երեսից, մի վերջին հարված էլ պիտի հասցնել, իսկ այդ վերջին հարվածը լինելու է սուրը և թույնը: \nՄի տեղ սուր, մյուս տեղ` թույն: \nՀունաց Պարակաման զորավարը սրով պիտի կտրի դրանց հետքը, իսկ ես թույնով պիտի կարճացնեմ դրանց կյանքը: \nԹույնը և սուրը զորավոր միջոցներ են Վահրամյանների ծուխը մարելու համար: \nՎերջացնելով նրանց` վերացած կլինի վերջին արգելքը, և այն ժամանակ Վեստ Սարգիսը կդնի յուր գլխին Հայաստանի թագը…\tիսկ դու, Եղո՜, կստանաս Հայաստանի թագավորից առատ վարձատրություն…\n— Բայց, տե՜ր, մի՞թե բավական չեն այնքան զոհերը, որոնք մեր ձեռքով մահ ստացան: \nՆրանց հոգիները կհալածեն մեզ…\nՎեստ Սարգիսը, Եղոյի խոսքերը լսելով, ցնցվեցավ: \nՄի վայրկյան նրա դեմքի վրա անցավ մահվան գունատությունը և վայրկյանաբար նրա մտքով անցան այն զոհերը, այն վատությունները, որոնք նա գործել էր: \nՔիչ մնաց նրա աչքերը մթնեին և գլուխը պտտվեր, բայց զսպեց իրեն, հավաքեց իր սառնասրտությունը ու դառնալով Եղոյին` ասաց.\n— Խենթ ես, Եղո՜, խենթ, մի՞թե կարծում ես, թե մեռելները հարություն կառնեն և կհալածեն մեզ: \nՄի՞թե դու հավատում ես, թե բացի այս աշխարհից գոյություն ունի նաև մի ուրիշ աշխարհ... \nՉէ, սուտ է բոլորը, մարդիկ մեռնելուց հետո ոչնչանում են թե՜ մարմնով և թե՜ հոգով: \nՍուտ է, որ ասում են, թե մեռնելուց հետո մարդկանց հոգին գնում է ուրիշ աշխարհ, թե նրանք ներկայանում են աստծո ահեղ դատաստանին…\n— Բայց իշխա՜ն, ես լսել եմ, որ մեռելները մինչև անգամ հարություն են առնում գիշերները և...\n— Սուտ է, Եղո՜, բոլորը սուտ է, — ընդհատեց նրան իշխանը, գցելով Եղոյի վրա մի այնպիսի հայացք, որից նա սարսռեց ու իսկույն լռեց:\n\n— Լսիր, շարունակեց Վեստ Սարգիսը,— ինչ որ քեզ պատվիրում եմ` ճշտությամբ պիտի կատարես: \nՎահրամ իշխանի ամենամտերիմ իշխաններից հինգին դու պիտի թունավորես և ուղարկես մյուս աշխարհ: \nԴրանով դու կհարթես թե՜ քո և թե՜ իմ ճանապարհը:\n\n— Լսում եմ, իշխա՜ն,— պատասխանեց Եղոն սառն կերպով:\n\n— Ամենից առաջ դու կթունավորես Մոկաց իշխան Ատոմին, հետո` Մանաճիհր իշխանին, ապա` Գնունուն և Մանազին, իսկ վերջը Թլպաղտո բերդի իշխան Թորոսի որդուն` Ստեփանիկին…\n— Ստեփանիկի՞ն... \nԼուսիկի նշանածին ասաց Եղոն և ուրախությունից վեր թռավ:\n\n— Այո, Ստեփանիկին, տեսնո՞ւմ ես, ես քեզ համար էլ եմ մտածում: \nՍպանելով Ստեփանիկին` քո ճանապարհը կհարթվի:\n\n— Այո, իշխա՜ն, իմ ճանապարհը կհարթվի, բայց Վահրամ իշխանը կրկին արգելք կլինի:\n\n— Դրա մասին մի՜ մտածի:\n\n— Ինչպե՞ս:\n\n— Դրա և Հարպիկի հոգսը Պարակաման իշխանն է հանձն առել:\n\n— Ինչպե՞ս, իշխա՜ն:\n\n— Նա դրանց այնպիսի կողմեր կուղարկի, որտեղից այլևս չեն վերադառնա: \nՍուրը դրանց կյանքը այնպես կկարճացնե, որ իրենք հայերն էլ չեն իմանա, թե ինչպես և որտեղ ընկան դոքա: \nՇուտով մեր հակառակորդ իշխանները իրենց զորքերով կցրվեն երկրի զանազան կողմերը և կամ կոչնչանան պատերազմներում, կամ անհետ կկորչեն: \nԻրանց մասին հոգս կքաշի ինքը` Պարակաման իշխանը:\n\n— Ես պատրաստ եմ, իշխա՜ն, կատարելու քո հրամանը, միայն հայտնիր ինձ, թե ե՞րբ և որտե՞ղ պիտի կատարել, — ասաց Եղոն:\n\n— Իմ ձեռքով պատրաստած թույնը կստանաս ինձնից: \nԱյդ թույնը ներգործում է դանդաղ, բայց անվրեպ մահ է պատճառում ճաշակողին: \nԱսեմ քեզ: \nՄի քանի օրից հետո Մանաճիհր իշխանի տանը հրավերք կկատարվի: \nԱյդտեղ կլինեն Վահրամյան իշխաններից շատերը, ի միջի այլոց և այդ իշխանները: \nԴու պիտի թույնը թափես հենց այդ իշխանների կերակրների մեջ առանց վրիպելու, առանց մեկի կերակուրը մյուսի հետ խառնելու: \nՀասկանո՞ւմ ես:\n\n— Այո, իշխա՜ն, հասկանում եմ:\n\n— Դե գնա, նշանակած օրը արի թույնը ստանալու, իսկ մնացածը քո գործն է:\n\nԵղոն վեր կացավ և դուրս գնաց` մի քսակ ոսկի պարգև ստանալով:\n\nԱրյան փրկանքը առաջուց ստացավ, այնպես, ինչպես Հուդան երեսուն դահեկան ստացավ յուր տիրոջը Հիսուսին մատնելու...\nԻԱ\nՍՐՏԻ ԿՍԿԻԾՆԵՐ\nԼուսիկը Խենթի ձեռքով ազատվելուց հետո գտնվում էր Վահրամի պալատում, նրա դուստր Գոհարիկի հետ միասին: \nԵրկուսը միասին ապրելով` երջանիկ էին համարում իրենց, իրար հետ խոսում, ծիծաղում էին, բայց այդ ծիծաղը, այդ ժպիտը դառն էր և կեղծ: \nԻնչ-որ անհայտ վիշտ, ինչ-որ անտեսանելի որդ կրծում էր երկուսի սիրտն էլ և թույլ չէր տալիս նրանցից ոչ մեկին լիասիրտ ժպտալ, ազատ ծիծաղել և ուրախանալ: \nԿարծես ինչ-որ ծանր, սև ճիվաղ նստել էր երկուսի սրտումն էլ և յուր անգութ ճնշումով ուզում էր թառամեցնել մատաղ կյանքերը: \nԵվ վարդի նորաբողբոջ կոկոնները կարծես թառամում էին, չորանում, ճլորում…\tԱրդյոք ի՞նչն էր ճնշում մատաղ սրտերին... ի՞նչ պիտի պատահեր նրանց հետ, քանի որ նրանք ծլել էին ապրելու և աշխարհը վայելելու համար:\n\nՈ՛հ, դառն է, խիստ դառն, երբ մատաղ սրտերից կսկիծներ են դուրս թռչում, երբ անուշահոտ վարդը դեռ չբացված սկսում է թառամել...\nԲայց ի՞նչ վիշտ ունեին Գոհարիկն ու Լուսիկը: \nՄի՞թե նրանք վախենում էին, որ չեն արժանանա իրենց մուրազին: \nՈչ. քանի որ Վահրամ իշխանը խոստանում էր նրանց շատ շուտով միացնելու իրենց սրտի սիրածների հետ: \nՀարպիկն ու Ստեփանիկը դեռ կենդանի էին և սրտատրոփ սպասում էին, որ ս. պսակի խորհուրդն ընդմիշտ կապեր այդ սրտերին, բայց չարաբաստիկ հանգամանքները` Անիի գրավումը, Գագիկի հեռանալը Անիից և հույների մուտք գործելը արգելք էին լինում: \nՍակայն սպասելը վերջ ունի, Վահրամ իշխանը վճռել էր կարճ ժամանակում պսակել դրանց և ահա այդ առթիվ էլ այսօր Մանաճիհր իշխանի մոտ հացկերույթ էր պատրաստած, ուր ներկա էին նաև Հարպիկն ու Ստեփանիկը:\n\nԵվ ահա մինչդեռ Հարպիկն ու Ստեփանիկը Մանաճիհրի մոտ ուրախանում էին, երկու օրիորդ էլ Վահրամի պալատից դուրս էին նայում ու դիտում էին հեռուն, Անիի կանաչապատ բլուրները, ուր բնությունը ուրախ ժպտում էր և ուր թռչունները ճռվողում էին իրենց քաղցրաձայն դայլայլիկները...\nՍակայն երկու օրիորդներն էլ մռայլ էին ու գունատ, երկուսն էլ` լուռ և մտահույզ:\n\nՀեռվում բնությունը սիրուն էր և սքանչելի:\n\n— Լուսի՜կ, ի՛նչ հրաշալի է Անին, ի՛նչ սքանչելի է բնությունը, — լռությունն ընդհատեց Գոհարիկը: \nԲայց Լուսիկը կարծես չլսեց: \nՆա դեռ գտնվում էր մի տեսակ ապշության մեջ, երբ մարդու հոգին, թողնելով իրական աշխարհը, ցնորքների մեջ է ընկնում:\n\n— Լուսի՜կ, մի՞թե չես լսում ինձ, — կրկնեց Գոհարիկը:\n\n— Ի՞նչ է, քույրի՜կ, — պատասխանեց Լուսիկը` դեռ ապուշ կտրած աչքերով նայելով Գոհարիկին:\n\n— Ես ասում եմ` հրաշալի է բնությունը, սքանչելի է Անին:\n\n— Հա, Անին սքանչելի է, ի՛նչ հոգ, էլ մերը չէ, էլ մեզ համար չէ ժպտում բնությունը, էլ մեզ համար ապաստարան չէ սիրուն Անին, ա՛խ, սիրուն Անին... ամեն բան կորավ մեզ համար:\n\n— Ինչպե՞ս, Լուսի՜կ, ինչպե՞ս ամեն բան կորավ, դու շատ շուտ ես հուսահատվում:\n\n— Հուսահատվո՞ւմ... բայց, քույրի՜կ, մի՞թե պետք չէ հուսահատվել, երբ մարդուն յուր ծննդավայրից են քշում:\n\n— Մեզ ոչ ոք չի կարող քշել, զուր մի՜ հուսահատվիր, — ասաց Գոհարիկը` ինքը յուր խոսքերին չհավատալով:\n\n— Մի՜ աշխատիր ինձ խրախուսել, Գոհարի՜կ, քանի որ քո սրտի մեջ ավելի դառն վշտեր կան, քան իմ... մի՞թե մոռանում ես հորդ, ծերունի Վահրամին, թե ինչպես նա անքուն գիշերներ է անցնում և միշտ լալիս է, լալիս է և հառաչանքներ է արձակում... \nԻնչի՞ համար, եթե ոչ մեր սիրուն Անիի համար, որ նենգությամբ հափշտակեցին մեզանից հույները և այդ բավական չէ, այժմ Պարակաման զորավարը ինչեր չէ անում:\n\n— Ի՞նչ է անում:\n\n— Նա հայ իշխաններին ցրում է զանազան կողմեր և մեր քաղաքները հույն զորքերով լցնում:\n\n— Ճիշտ է, Լուսի՜կ, ճիշտ է, ա՛խ, արդյոք ի՞նչ պիտի լինի սրա վերջը, — ասաց Գոհարիկը` հոգոց հանելով:\n\n— Ի՞նչ պիտի լինի... \nՄի՞թե պարզ չէ: \nԱնիի մահը Հայաստանի մահն է նշանակում, կմեռնի Անին` կմեռնի և Հայաստանը:\n\n— Բայց մի՞թե այդ չեն տեսնում մեր իշխանները:\n\n— Ո՞վ, Վեստ Սարգի՞սը... \nԱնիծյա՜լ լինի նա, ինքն է, որ Հայաստանի կործանման ճանապարհն է հարթում:\n\n— Տե՛ս, տե՛ս, Լուսի՜կ, ահա կարծես Վեստ Սարգիսն է անցնում, — ասաց Գոհարիկը ցույց տալով դեպի դուրս, ուր հիրավի անցնում էր Վեստ Սարգիսը մի քանի իշխանների հետ:\n\n— Այո, նա ինքն է, բայց ինչպե՛ս մռայլ է նրա դեմքը, սարսափելի է դեմքի արտահայտությունը... ինքը դժոխքը կսարսափի դրա դեմքից և ես դողում եմ, — ասաց Լուսիկը և հիրավի ցնցվեց:\n\nԳոհարիկը բռնեց նրա ձեռքը և նստեցրեց գահավորակին: \nՀենց այդ միջոցին էր, որ նաժիշտը ներս մտավ ու հայտնեց, որ Ստեփանիկը ցանկանում է տեսնել օրիորդներին: \nԼուսիկի սիրտը տրոփեց: \nՆա ոտքի կանգնեց և ուղղվեցավ, իսկ Գոհարիկը, դիմելով նաժիշտին, հրամայեց ընդունել Ստեփանիկին:\n\nՍտեփանիկը ներս մտավ, ողջունեց օրիորդներին ու համբուրեց նրանց ձեռքերը, ապա կանգ առավ առանց մի բառ արտասանելու: \nՆրա դեմքը այլայլված էր, աչքերը մի անսովոր կրակով լցված, արդյոք ի՞նչ էր նշանակում այդ: \nՕրիորդները երբեք նրան այդ դրության մեջ չէին տեսել:\n\nՆրանք զարմացած իրար նայեցին:\n\n— Նստեցեք, իշխա՜ն, — ասաց Գոհարիկը:\n\n— Այո, պետք է նստել, հանգստանալ, ծնկներս դողում են և սիրտս... — ասաց Ստեփանիկը և նստելով գահավորակին լուռ կացավ, առանց խոսքը շարունակելու:\n\n— Ի՞նչ է սիրտդ, իշխա՜ն, դու խրախճանքից ես գալիս, ինչպե՞ս անցրիր Մանաճիհր իշխանի մոտ, — ասաց Լուսիկը` դիմելով Ստեփանիկին և աչքը չհեռացնելով նրանից:\n\nՆա զգում էր, որ Ստեփանիկի հետ ինչ-որ օտարոտի բան է կատարվում, բայց ի՞նչ — չէր կարողանում հասկանալ: \nՆրա դեմքի այլայլմունքը գինու շոգիներին էր վերագրում:\n\n— Օ՛, օրիորդ, ուրախացանք, ուրախացանք, բայց սիրտս լաց է լինում: \nՄի՞թե կարող ենք մենք ուրախանալ ներկա հանգամանքներում: \nՄի՞թե Ստեփանիկի սիրտը կարող է ուրախանալ: \nՉէ՞ որ նա այժմ լալիս է, լալիս է` ո՞վ գիտե ինչի համար... ինձ անհասկանալի է, օրիո՜րդ, խրախճանքի հենց կեսից սիրտս հանկարծ տխրեց, արտասուքներն իրենք դուրս բխեցին աչքերիցս, և դառն կսկիծները անողորմ կերպով քաղեցին սիրտս, հոգիս կարծես ասելիս լիներ, թե ես պիտի մեռնեմ, թե ես այլևս չպիտի տեսնեմ իմ Լուսիկին ու շտապեցի վերջին անգամ նրան տեսնելու... ների՜ր ինձ, — ասաց Ստեփանիկը և ծունկ չոքելով օրիորդի առաջ, համբույրներով սկսեց թրջել նրա մեկնած ձեռքը:\n\n— Ի՞նչ ես անում, իշխա՜ն, զգաստացիր, ամոթ է քեզ նման կորովի երիտասարդին մահվան վրա խոսելը:\n\nՍտեփանիկը շառագունեց: \nՆա վեր թռավ տեղից և կրկին նստեց գահավորակին: \nԱպա լուռ գլուխը ձեռքերի մեջ առավ:\n\nՕրիորդները շփոթված իրար էին նայում, երբ Ստեփանիկը բարձրացրեց գլուխը և ինքն էլ նայեց օրիորդներին:\n\nԳոհարիկն ու Լուսիկը զարհուրելով նայեցին նրա երեսին:\n\nՍտեփանիկի դեմքը մեռելի գույն էր ստացել, շրթունքները կապտել էին, իսկ աչքերը ակնակապիճներից դուրս թռել:\n\n— Սիրտս կսկծում է, օրիո՜րդ, ես մեռնում եմ, մնա՛ս բարև, մի՞թե չես հասկանում` ի՞նչ է նշանակում սրտի կսկիծներ ունենալ... օ՛, նա սարսափելի է, զարհուրելի է... բայց Ստեփանիկը չի վախենում մահից... \nԼուսի՜կ, ո՞ւր ես...\nՎերջին անգամ համբուրեմ... մնա՛ս բարև... ինձ մի՜ մոռանա, գերեզմանիս վրա վարդեր փռիր, խունկ ու մոմ վառի... որ անուշահոտ բուրմունք տարածվի շուրջս... ա՛ խ...\nՍտեփանիկը լռեց, նա վայր պիտի ընկներ, երբ վրա հասան օրիորդները և բռնեցին նրան: \nԱյդ ժամանակ սենյակի մեջ լցվեցան ծառաներ, Գոհարիկի մայր Շուշանը և վերջը ներս եկավ ծերունի Վահրամ իշխանը:\n\n— Հա՜յր, օգնիր Ստեփանիկին,— ասաց Գոհարիկը դողդոջուն ձայնով:\n\nՎահրամ իշխանը մոտեցավ Ստեփանիկին և սառած մնաց:\n\nՆա ամեն բան հասկացավ: \nՍտեփանիկի բերանից փրփուր էր դուրս գալիս և աչքերը կատաղի էին:\n\n— Հեռացեք այստեղից, — դարձավ նա օրիորդներին, իսկ ինքը ծառաների օգնությամբ պառկեցրեց Ստեփանիկին գահավորակի վրա:\n\n— Ի՞նչ է, հա՜յր, մի՞թե նա մեռնում է, — ասաց Լուսիկը և ծունկ չոքեց Ստեփանիկի առաջ:\n\n\n\n\n\n\n— Լուսի՜կ, Լուսի՜կ, հյուսիր ծաղկի պսակը, սիրուն պսակ անթառամ ծաղիկներից... օ՛, սրտիս կսկիծներ... ո՞ւր է սուրս... տվեք իմ սուրը ես մխեմ սիրտս... սարսափելի է, — կանչեց Ստեփանիկը և ուզեց ձեռքերով պատառ-պատառ անել սիրտը, ուր հրդեհը անողորմաբար լափում էր ու սոսկալի տանջանքներ պատճառում:\n\n— Հա՜յր, աղաչում եմ, հայտնիր ինձ, ի՞նչ է պատահել նրան, մի՞թե նա պիտի մեռնի, — ասաց Լուսիկը նորից, և արտասուքները հեղեղեցին նրա աչքերից:\n\n— Արիացիր, աղջի՜կս, տար ճակատագրի և այս դառն հարվածը, Ստեփանիկ իշխանին այլևս ոչ մի ուժ չի կարող ետ դարձնեի նա թունավորված է ամենասոսկալի թույնով:\n\n— Թո՛ւյն, թո՛ւյն, և նա պիտի մեռնի... \nԱհա և իմ թույնը, որ ես պահում էի դառն օրերի համար... \nԵս քեզ հետ եմ, իշխա՜ն, և քեզ հետ էլ պիտի գնամ մյուս աշխարհը, ուր վշտերը չեն կրծի սիրտս, — ասաց Լուսիկը և զգեստի քղանցքներից հանելով մի սրվակ` մի վայրկյանում դատարկեց նրա միջի հեղանյութը:\n\nՎահրամը և ներկա եղողները վրա ընկան խլելու, բայց ուշ էր: \nԼուսիկը դատարկ սրվակը դեն շպրտեց ու գրկեց Ստեփանիկի արդեն սառչող դիակը:\n\n— Թաղեցեք միասին, — հանկարծ լսվեց Լուսիկի սրտակտոր ձայնը և ամենքին հեծեծացրեց: \nՄի քանի վայրկյան էլ և թշվառ Վահրամ իշխանի առաջ երկու անշունչ դիակներ էին տարածված...\nԽեղճ ծերուկի աչքերում ցամաքել էին արտասուքները, և նա քար կտրած նայում էր դավաճանության անմեղ զոհերին...\nԻԲ\nԱՎԵՐՈՒՄ ԵՆ\nԴավաճանի սիրտը դեռ չէր հագեցել: \nՆա դեռ ծարավի էր արյան: \nՀունաց աջ ձեռքը դառնալով` նա շատ հայ իշխանների մահվան պատճառ դարձավ: \nՇատերին թույնով սպանեց, շատերին` սրով: \nՆա յուր խոսքի տերն եղավ:\n\nՍուրը և թույնը իրենց հունձն էին անում: \nՎեստ Սարգիսը իրենց դաշնակից Պետրոս Գետադարձ կաթողիկոսի հետ հրճվում էր և դափնիների սպասում, երբ Հայաստանի սահմաններում երևացին սելջուկյան թուրքերը: \nՆերքին թշնամին` յուր որդին արդեն քանդել էր և շարունակում էր քանդել Հայաստանը, հարկավոր էր նաև մի ուրիշ արտաքին թշնամի, որ Հայաստանի ավերմունքը կատարյալ լիներ, և դա էլ երևաց:\n\nՏուղրիլը վաղուց սպասում էր հարմար րոպեի և գտավ այդ րոպեն: \nՆա տեսավ, որ Հայաստանը անտեր է մնացել, որ հույները միայն ճնշում են հայերին, հարստահարում խեղճ ժողովրդին առանց նրանց պաշտպանության հոգսը քաշելու, ուստի ինքն էլ ուզեց այդ համեղ պատառին մասնակից լինել:\n\nԵվ նա յուր հրոսակները շարժեց դեպի անտեր Հայաստանը: \nԱվերվեց Արծն բազմամարդ ու ճոխ քաղաքը: \nՆրա բնակիչները, որոնք մոտ 150 000 էին, սրով կոտորվեցան և գերի տարվեցան, իսկ քաղաքի տեղը մոխրի կույտ միայն թողին: \nԱվերվեցին Արծկե, Սմբատաբերդ քաղաքները: \nԵվ հետևից միայն մոխրի կույտեր թողնելով սելջուկյան հրոսակները մոտեցան Բաբերդին...\nՀեծծում էր ժողովուրդը, տանջվում, կոտորվում, բայց դավաճանի սիրտը դեռ չէր հագեցել, նա յուրայինների արյանն էր կարոտ:\n\nՎեստ Սարգիսը մտածեց հանգամանքից օգտվել: \nՆա իբր հայրենիքը պաշտպանելու համար յուր զորքերով միացավ Վահրամի, նրա որդի Գրիգոր Մագիստրոսի, Լիպարիտ վրաց թագավորի, Ահարոն Վանա վերակացուի և հունաց զորքերի հետ և ճակատեցավ Բաբերդի մոտ թշնամիներին դեմ առ դեմ:\n\nԲայց Վեստ Սարգսի միտքը ուրիշ էր: \nՆա չէր եկել յուր հայրենիքը պաշտպանելու, նա չէր եկել Տուղրիլի դեմ կռվելու, այլ եկել էր Վահրամի, նրա որդու` Գրիգոր Մագիստրոսի կյանքի թելը կտրելու:\n\nԵվ դավաճանի իղձը կատարվեցավ:\n\nԿռվի ամենատաք ժամանակ, երբ որդին ու հայրը առյուծաբար կռվում էին սելջուկյան թուրքերի դեմ, դավաճանի սուրը մխվեց Գրիգոր Մագիստրոսի կուրծքը և տեղն ու տեղը սպանեց նրան, իսկ ծերունի Վահրամը գերի ընկավ թուրքերի ձեռքը, որոնք անգթաբար տանջեցին նրան և նահատակելով դեն շպրտեցին նրա դիակը:\n\nՍակայն ծերունու դիակը անթաղ չմնաց: \nԿես գիշերին մի մարդ պտրտում էր նրա դիակը և արտասուքն աչքերին մի դիակից մյուսն անցնում: \nԴա Խենթն էր, ծերունի հայրենասերի սիրելի Ներսեսը:\n\nԵրկար, շատ երկար Խենթը պտրտում էր իր տիրոջ դիակը և արդեն հուսահատված արցունքներ էր թափում, երբ երկնքից մի լույս շողաց ու լուսավորեց ծերունու դիակը: \nԽենթը դեպի լույսը դիմեց: \nԱստված ինքը ցույց էր տալիս դիակի տեղը: \nՆա առաջ գնաց և տեսավ նրան` Վահրամ իշխանին երկնքի անսպառ լույսով շրջապատված:\n\nԽենթը ծունկ չոքեց և համբուրեց ծերունի Վահրամի սպիտակ ճակատը: \nԱ՛խ, կարծես նա քնած լիներ, կարծես նա դեռ կենդանի լիներ, սակայն մահաբեր սուրը մխված էր նրա կրծքի մեջ, և նա լուռ էր, նրա սիրտը էլ չէր բաբախում:\n\n— Իշխա՜ն, քո Խենթն է, լսիր ինձ, — ասաց Խենթը և կրկին համբուրեց նրա ալեզարդ դեմքը:\n\nԲայց իշխանը լուռ էր, նա չէր պատասխանում, իսկ երկնքի լույսը ավելի ու ավելի էր պայծառանում:\n\nԽենթը շալակեց դիակը և տարավ հեռո՛ւ, հեռու:\n\nՄի քանի օր էլ և ծերունի Վահրամի դիակը հողին հանձնվեցավ Մարմաշենում, ուր յոթ գիշեր շարունակ նրա գերեզմանի վրա իջնում էր երկնքի լույսը:\n\nԱյդպես են բացատրում պատմիչները, այդպես են նկարագրում հին-հին դարերի գրողները, նրանք, որոնք տեսել են Վահրամին, որոնք արժանացել են նրա սուրբ դեմքը դիտելու…\nԱյժմ էլ կա այդ սուրբ գերեզմանը, դա մի կարմիր, սիրուն քար է, տապան է Մարմաշեն եկեղեցու մոտ, որի հյուսիսային երեսին մի համեստ խաչ է նկարած, իսկ վրան արձանագրած. «Աստ ամփոփին նշխարք Վահրամայ իշխանաց իշխանի Հայոց Մեծաց ի ցեղէ Պահլավունի, որ նահատակեցաւ ի թուրքաց պատերազմի ի Մարմաշեն հայոց թվի ՆՇԴ» (1047 թ.):\n\nԻԳ\nՑԱՆԱԾԸ ՀՆՁՈՒՄ է\nԱհռելի էր բնությունը...\nԵրկինք ու երկիր խառնվել էին իրար, իսկ գեհենը կարծես բացել էր յուր մահաշունչ բերանը և կրակե շանթեր էր արձակում չորս կողմ: \nԱխուրյան գետը զգույշ վշվշում էր, Ծաղկոցաձորը ծանր հեծեծում, այնինչ Անին յուր բրջերով և աշտարակներով, յուր պալատներով ու մոզաիկներով ծանր կերպով հեծեծում...\nՄութը պատել էր չորս կողմը, և ոչ մի բան չէր երևում: \nԱմեն ինչ պատած էր անթափանցելի խավարով, միայն երբեմն փայլակների լույսից վայրկենաբար լուսավորվում էին Անիի աշտարակներն ու շրջակայքը և ապա կրկին ընկղմվում խորին խավարի մեջ, լսվում էր որոտման ահռելի դղրդյունը: \nԿարծես գեհենի դևերը միասին գոռալիս լինեին և կամ սանդարամետը կործանվելիս լիներ դեպի անհատակ անդունդը:\n\nԿես գիշեր էր արդեն, երբ ահռելի որոտմունքից վեր թռավ իշխան Վեստ Սարգիսը յուր փափուկ անկողնից և վայրենաբար չորս կողմը նայեց:\n\nՆա ոչինչ չէր հասկանում, թե ինչ է կատարվում յուր շուրջը, գիտակցությունը կարծես թե թռել էր նրանից ու տեղի տվել մի տեսակ անմիտ տենդային դրության:\n\nԱհա մի քանի օր էր, որ նա կորցրել էր քունը և հանգստությունը: \nՆոր էր միայն նա աչքը խփել, երբ զարհուրելի որոտմունքը վեր թռցրեց նրան քնից:\n\nՆա վեր թռավ և ապուշի նման կանթեղի աղոտ լույսով լուսավորված պատերին էր նայում, երբ դղրդաց երկրորդ որոտմունքը:\n\nՎեստ Սարգիսը մեքենաբար երեսը խաչ քաշեց:\n\nԵվ այդ առաջին անգամն էր, որ քսան տարվա ընթացքում նա երեսը խաչ էր քաշում: \nԱրդյոք ի՞նչ էր պատահել նրա հետ: \nՀանկարծ նա անկողնից դուրս թռավ, գլուխը ձեռքերով ամուր բռնեց և սկսեց արագ-արագ շրջել ննջարանում: \nՆա այնպես ամուր էր բռնել գլուխը, կարծես այն կտրվելիս լիներ մարմնից և թռչելիս լիներ հեռո՛ւ, հեռու...\nՃիշտ որ այդպես էր: \nԱյդ վայրկյանին նրա ուղեղը բորբոքվում էր, մազերը` փշաքաղվում, իսկ աչքերը ակնակապիճներից դուրս թռչում, և նա զգում էր, թե յուր գլուխը հիրավի ուզում է անջատվել մարմնից և փախչել հեռո՛ւ, հեռու, ո՞վ գիտե, դեպի գեհենի բոցը կամ դեպի անհատակ անդունդը, իսկ ինքը ուժ էր գործ դնում այդ գլուխը յուր մարմնի վրա պահելու:\n\nՎեստ Սարգիսը մեռնել չէր ուզում, ուզում էր դեռ ապրել:\n\n— Օ՛, ո ւր է գահս... արքայական գահս, ինձ խաբեցին հույները, երեխայի նման խաղացրին և այժմ ծիծաղում են վրաս, ծաղրում ինձ…\tև ո՞ւմ — իշխան Վեստ Սարգսին, որից դողում էր ամբողջ Հայաստանը... \nՕ՛, սարսափելի է, զարհուրելի է խաբված լինել, ամեն հույս կորավ, ամեն նպատակ փշրվեց, խորտակվեց ինչպես սնոտի երազ... \nԻ՞նչ շահեցի ես — Անիի կործանումը, Հայաստանի ավերմունքը և անթիվ զոհերի տանջանքը: \nՕ՛, ապերա՜խտ հույներ, տվեք ինձ իմ գահը, խոստացած գահը, թե չէ` երկինքը վկա եմ կանչում, կթափվի ձեր գլխին բարկությանս բոցը: \nԻնչո՞ւ սելջուկյան թուրքերի երեսից, ինչպես վախկոտ շներ, փախուստ տվիք և թողիք ինձ միայնակ: \nԻնձ ի՞նչ եք պատասխանում... \nՏվեք ինձ խոստացած գահը, որ ես հարազատներիս արյունով գնեցի…\tԱրյո՛ւն... արյո՛ւն... \nՈ՛հ, սոսկալի է...\nՈրոտը մեկ էլ որոտաց ու դղրդյունով անցավ սենյակների միջից:\n\nՎեստ Սարգիսը լարվեց: \nՄեխվածի նման կանգ առավ և դեպի յուր քնարանի մի անկյունը նայեց: \nԱյնտեղ կարծես կանգ առավ որոտը և ինչ-որ քրթմնջյուններ հանեց: \nՎեստ Սարգիսը ուշադրությամբ այնտեղ նայեց և սարսափով ինչ-որ շարժուն առարկաներ նկատեց, որոնք ոչ կմախքներ էին և ոչ իսկական մարդիկ: \nՎեստ Սարգիսը շփեց ճակատը, աչքերն ավելի լայն բացեց, որ որոշի դրանց ինչ լինելը, և հանկարծ մազերը սկսեցին դիք-դիք կանգնել, ու մի քանի քայլ ետ-ետ գնալով զարհուրելի ձայնով կանչեց.\n— Է՛յ, հեռացեք ինձանից, զուր եք գերեզմանից դուրս եկել և ձեր լալկան աչքերը բարձրացրել ինձ վրա... — Բայց Վեստ Սարգիսը զարհուրանքով նկատում էր, որ այդ շարժուն առարկաները հետզհետե ստվարանում են ու մոտենում իրեն: \nՈ՛ւֆ, ինչքա՛ն շատ են դրանք, և ինչքա՛ն զարհուրելի: \nՆրանք բոլորն էլ կրճտացնում են ատամները և մոլի հայացքներ գցում Վեստ Սարգսի վրա: \nՈ՛հ, սարսափելի է, սարսափելի: \nԵվ Վեստ Սարգիսը նկատում և ճանաչում է դրանց` այդ ուրվականներին... \nԱյդտեղ են Մանաճիհր իշխանը, դարբին Ղևոնդը, որ յուր վայրենի աչքերով վրեժխնդրության բոցեր էր արձակում, ինչպես նաև Վահրամը, Գուրգեն իշխանը, կանայք, երեխաներ, ծերեր ու երիտասարդներ…\tԱ՛խ, նրանք մի ամբողջ լեգիոն են և ի՞նչ են ուզում Վեստ Սարգսից:\n\n— Ո՜չ, Հայաստանի գահը ինձ է պատկանում: \nԵս ձեր ոսկորների վրա եմ շինել այդ գահը և ոչ ոք չի կարող խլել ինձանից: \n— Գոռում է Վեստ Սարգիսը և ետ-ետ գնում: \nՆա կամաց-կամաց մոտենում է պատին և կպչում նրան: \nՆրա շնչառությունը ծանր է, աչքերը` կատաղի, իսկ դեմքը` զարհուրելի: \nՀենց այդ ժամանակ թվում է նրան, որպես թե ինքը Հովհաննես-Սմբատ թագավորը, որ միաժամանակ յուր ձեռքին խաղալիք էր դարձրել, արքայական զգեստներ հագած, ձեռքը մեկնում է յուր գլխից երևակայական թագը խլելու:\n\nՎեստ Սարգիսը ձեռքը դեպի գլուխն է տանում և ամուր բռնելով երևակայական թագը, հեգնորեն կանչում.\n— Թուլասի՛րտ թագավոր, հեռո՛ւ ինձանից, հեռո՛ւ: \nԻնչո՞ւ դու նորից ես ձգտում այն բանին, որին արժանի չէիր: \n— Խոսքը կիսատ է մնում Վեստ Սարգսի բերանում:\n\nՆա տեսնում է, թե ինչպես ամեն կողմից հարձակվում են յուր զոհերը և ուզում են խեղդել իրեն: \nԶարհուրած, նա աջ ու ձախ է նայում և պատից կախ սուրը տեսնելով թռչում այն կողմ, վերցնում և մերկացնելով` հարձակվում յուր զոհերի վրա: \nԱյդ աղմուկից բացվում է Վեստ Սարգսի ննջարանի դուռը և ներս է մտնում մի մարդ ու զարհուրած կանգնում դռանը:\n\nՎեստ Սարգիսը կայծակի արագությամբ հարձակվում է նրա վրա և սուրը մխելով նրա կուրծքը` կանչում:\n\n— Երկրորդ անգամ մեռիր, անիծյա՜լ Հովհաննես-Սմբատ...\n— Դու սպանեցիր ինձ, իշխա՜ն, անիծյալ լինիս հավիտյան, — կանչում է ընկած մարդը և վերջին շունչը փչում:\n\nՎեստ Սարգիսը վայրկենաբար ցնցվում է, ճանաչում է այդ ձայնը: \nՈ՞ւմ սպանեց, Հովհաննես-Սմբատ թագավորի՞ն, թե մի ուրիշի:\n\nՎեստ Սարգիսը նայում է յուր զոհին և սարսափում:\n\nՆրա առաջ տարածված է յուր հավատարիմ ծառա Եղոյի արյունաթաթախ դիակը…\nԵրկինքը կրկին գոռաց և յուր որոտով կրկին դղրդացրեց Անիի շրջակայքը, իսկ Վեստ Սարգիսը դեռ խելագարի նման կանգնած էր Եղոյի դիակի մոտ:\n\nԻԴ\nԱՆԻԻ ԿՈՐԾԱՆՈՒՄԸ\nԾանր, արհավրալից տարիներ էին անցել:\n\n1064 թվականն էր:\n\nՄինչդեռ Հայաստանի բնությունը ուրախ ժպտում էր, մինչդեռ առուները ձմռան կապանքներից նոր ազատված ուրախ-ուրախ խոխոջում էին և կչկչալով երգում հին-հին դարերի վիշտն ու խինդը, ժպիտն ու արցունքը, այդ միջոցին Անին սև սուգ էր մտել և ողբում էր յուր դառն օրերը... \nԱնին պաշարված էր:\n\nՊաշարված էր նա Ալփասլանի վայրենի, գազանաբարո հրոսակներից, որոնց աչքերը արյունով լցված րոպե առ րոպե սպասում էին, որ ներս թափվեն քաղաք և մեծից մինչև փոքրը սրի անց կացնեն: \nՆրանք ծարավի էին արյան և փափագում էին տեսնել իրենց առաջ մոխիր ու հուր, այնինչ իրենց առաջ կանգուն էր դեռ Անին յուր 1001 եկեղեցիներով, բրջերով ու աշտարակներով, պալատներով ու հրաշակերտ շինվածքներով:\n\nԴարերից ի վեր մարդկությունը արյուն քրտինք էր մտեք այդ ճոխ, հրաշակերտ շինությունները կանգնեցրել, և այժմ Ալփասլանը յուր վայրենի գնդերով կանգնած էր այդ հրաշալի քաղաքի առաջ և ցանկանում էր միայն մի քանի ժամում հայության այդ կենդանի վկաներին խորտակել, փշրել, ավերել և ջնջել աշխարհի երեսից... \nԻ՞նչ էր ուզում նա…\nԱվերել, քանդել և կոտորել... \nԵվ Ալփասլանը հասկանում էր, որ գտել է ժամանակը, երբ մի հարվածով պիտի ոչնչացնի Հայաստանի երերուն ինքնուրույնությունը:\n\nՆա գիտեր, որ Անիի վերջնական կործանմամբ պիտի կործանվի Հայաստանի հոգևարք անկախությունը, և այդ պատճառով հարվածն ուզում էր ուղղակի Հայաստանի սրտին հասցնել:\n\nԱնեցիք տխուր էին ու տրտում: \nՍև սուգ էին մտել նրանք, բայց և ամեն մի քաղաքացի վճռել էր մեռնել զենքը ձեռքին, յուր սիրուն Անիի հետ և նրա փլատակների տակ գտնել յուր գերեզմանը:\n\nԵվ նրանք իրենց խոսքը կատարեցին:\n\nԱնտեր էր այդ միջոցին Անին: \nՉկար առաջնորդ, չկար ղեկավար: \nԶառամյալ, քայքայված Վեստ Սարգիս իշխանն էր, որ յուր զորքերը բախտի կամքին թողնելով ինքը ապաստանել էր միջնաբերդում: \nՔաղաքացիք էին, որ դեռ կռվում էին, դեռ դիմանում էին պաշարմանը:\n\nԱլփասլանը, բավական երկար պաշարելով Անին, արդեն կամաց-կամաց յուր հույսը կտրում էր Անին վերցնելուց:\n\nԱմեն անգամ, երբ Ալփասլանի հրոսակները գրոհ էին տալիս դեպի պարիսպները, քաղաքացիք մեծ արիությամբ ետ էին մղում նրանց և Ալփասլանի հրոսակների մեջ մեծ կոտորած անում:\n\nՀուսահատվում էր Ալփասլանը, հուսահատվում և կատաղությունից շրթունքները կրծոտում: \nԲայց նախանձելի չէր և անեցվոց վիճակը:\n\nԴեռ Ալփասլանի պաշարումից առաջ հույները Անիից փախուստ էին տվել և քաղաքը թողել բախտի կամքին:\n\nԻսկ քաղաքացիք մինչև ե՞րբ պիտի կարողանային պաշտպանվել, քանի որ չկային իրենց սիրելի թագավորը` Գագիկը, հայրենասեր Վահրամյանները, սիրելի և նվիրված ազնիվ նախարարներն ու իշխանները... \nՄինչդեռ պարիսպներին արդեն վաղուց զարկվում էին թշնամիներից արձակված բաբանների ահագին քարերը, զարկվում էին պատերին և տեղ-տեղ ճաքեցնում հսկա պարիսպները...\nՀանկարծ սարսափելի լուրը ցնցեց անեցիներին:\n\nՆրանք իմացան, որ Անիի պարիսպներից մեկը կործանվել է և այնտեղից ուզում է ներս խուժել թշնամին:\n\n«Տե՛ր, փրկիր մեզ, մի՜ թողնի մեզ կորչելու», — կանչեցին քաղաքացիք և գրոհ տվին դեպի կործանված պարիսպը: \nԹշնամին չդիմացավ այդ բուռն հոսանքին, ուր հուսահատությունը և վրեժխնդրությունը իրար խառնված` հրաշքներ էր գործում:\n\nԵվ Ալփասլանը ետ նահանջեց կործանված պարիսպի տակից: \nՆա հասկացավ, որ յուր բանը չէ Անին առնելը:\n\nՓոքրիկ բերդապահ գունդը և քաղաքացիք փլված պարիսպի մոտի կռվից նոր էին վերադառնում, երբ քաղաքի փողոցներից մինում երևաց մեզ ծանոթ Խենթը:\n\nՆրա աչքերը կատաղի էին, մազերը` ցրված, դեմքը` այլայլված և շորերը` պատառոտված: \nՆա ձեռքին մի մերկ սուր ուներ, որից կաթում էր արյունը:\n\nՔաղաքացիներից մեկը, նկատելով նրան, հարցրեց.\n— Հը՛, Խե՜նթ, ի՞նչ բանի ես:\n\n— Ինչ բանի որ դուք եք, — պատասխանեց Խենթը լրջմտությամբ և սրի վրայից արյունը սրբելով, սուրը պատյանը դրեց:\n\n— Շատ մարդ կոտորեցի՞ր, — հարցրեց նույնը:\n\n— Շա՛տ, բայց մեկը պակաս:\n\n— Ինչպե՞ս թե մեկը պակաս: \nԽե՜նթ, դու կրկին սկսեցիր քո խենթությունները:\n\n— Խենթը յուր խենթությունը կանե, բայց ես մեկով պակաս սպանեցի: \nՇուտով ամեն բանի վերջ կլինի, բաժակը լցված է, համբերությունը` հատած:\n\n— Ինչպե՞ս, Խե՜նթ, ես ոչինչ չեմ հասկանում, — ասաց խոսակիցը և Խենթին առանձնացնելով` հարցական կերպով նրա երեսին նայեց:\n\n— Լույսի նման պարզ է, որ շուտով Անին կկործանվի, բայց Անիի կործանումով նա էլ կկործանվի, նա չի մնա:\n\n— Ո՞վ, Խե՜նթ, ո՞վ չի մնա:\n\n— Իշխանը, մատնիչ իշխանը:\n\n— Վեստ Սարգի՞սը... բայց նա ինչո՞վ է մեղավոր:\n\n— Հը՛մ…\tինչո՞վ է մեղավոր... մի՞թե ձեզ հայտնի չէ, որ նա եղավ Անիի կործանման պատճառը: \nՄի՞թե չգիտեք, որ նա հանձնեց Անին հույներին, իսկ այժմ էլ բանակցում է Ալփասլանի հետ, որ քաղաքը մատնությամբ նրան հանձնի, եթե թույլ տա իրեն Անիից կենդանի հեռանալ:\n\n— Մի՞թե այդ ճշմարիտ է, Խե՜նթ, բայց դա սարսափելի է, մենք կկործանվենք:\n\n— Ինքն էլ մեզ հետ,— պատասխանեց Խենթը և նրա աչքերից կայծակներ թռան:\n\n— Ինչպե՞ս, դու մտադիր ես նրան սպանե՞լ:\n\n— Անպատճառ: \nՆա այս բազկից կստանա յուր մահը, — ասաց Խենթը և մտամոլոր առաջ անցավ:\n\nԽոսակիցը երկար նայեց նրա ետևից և ապա, գլուխն օրորելով, մրմնջաց.\n— Արժանի է... \nՇան պես պիտի սատակի դավաճանը:\n\nԱյս խոսակցությունից անցել էր մի քանի օր: \nՄութ գիշեր էր, ոչինչ չէր երևում: \nԱնիի շուրջը միայն առկայծում էին մի քանի լույսեր: \nՆիրհում էր Ալփասլանի բանակը և այնտեղ ո՜չ մի շարժում, ո՜չ մի շշունջ չկար: \nՄիայն պահապանները լուռ հսկում էին բանակը, երբ մի տեսակ աղիողորմ ձայն հասավ նրանց ականջին:\n\nՆրանք դեպի Անին նայեցին, ուր խավար էր տիրում և որտեղից լսվում էին հուսահատության աղաղակ, լացի ու կոծի ձայներ: \nԱրդյոք ի՞նչ էր պատահել անեցիների հետ: \nԻնչո՞ւ նրանք ողբում են ու լալիս, քանի որ իրենք, հուսահատված անեցիների համառ դիմադրությունից, վճռել էին թողնել Անին և հեռանալ այդտեղից:\n\nԼուրը հասցրին Ալփասլանին: \nՆա լրտեսներ ուղարկեց եղելությունն իմանալու, որոնք լուր բերին, թե Անիի աշտարակների վրա այլևս պահապաններ չեն երևում և թե պահապան զորքը քաշվել է միջնաբերդը թողնելով քաղաքացվոց անպաշտպան դրության մեջ:\n\nԱլփասլանը հենց այդ բանին էր սպասում: \nՇուտով նա հրաման տվեց յուր գնդերին պատրաստվելու և հարձակվելու անպաշտպան քաղաքի վրա:\n\nՄի րոպեում փողերի ձայնը, զորականների գոռում-գոչյունը դղրդացրեց Անիի շրջակայքի լռությունը և անեցիների մարմնով սարսուռ տարածեց: \nԱնեցիները լսեցին այդ գոռ ձայնը և լացի ու հեծկլտանքի ձայները ավելի ուժեղացրին: \nԼալիս էին երեխաներ, ծերեր ու պատանիներ և իրենց աղաչավոր ձեռքերը երկինք բարձրացնում:\n\nԴժոխային, սիրտ կտրատող ձայներ էին տարածվում Անիի միջից, երբ Ալփասլանի հրոսակները ներս խուժեցին քաղաք և սկսեցին կոտորածը, արյունալի, զարհուրելի կոտորածը…\nԿոտորում էին երեխաներին, ծերերին ու պատանիներին, իսկ շատերին ձգում էին ահռելի բարձրություններից դեպի Ախուրյանի սուր-սուր ժայռերը, ուր նրանց գլուխները դիպչելով քարերին` ցրվում էր ուղեղը և շուրջը արյունով ներկում: \nՀանկարծ Անիի զանազան անկյուններից սկսեցին կրակե լեզուներ երևալ, որոնք հետզհետե սաստկանալով սկսեցին լափել հրաշակերտ շինությունները և լուսավորել արյունալի տեսարանը: \nԳեհենի դևերի նման մերկ սրերը ձեռքներին, աչքները արյունով լի, Ալփասլանի հրոսակներն անխնա ջարդում ու կոտորում էին անեցիներին, իսկ կրակը լափում էր շինությունները:\n\nՉկար փրկություն, չկար ազատվելու հնար:\n\nԽելագարների նման կանայք, երեխաներ, մեծ թե փոքր վազում էին Անիի փողոցներով, բայց ամեն տեղ իրենց մահն էին գտնում: \nՓողոցներում առվի պես վազում էր արյունը և ցած վազելով ներկում էր Ախուրյանի ջրերը: \nԱրյուն էր կտրել Անին, դիակներով լցվել Ծաղկոցաձորը, իսկ գետը կարմրատակել: \nԱմեն կողմը դիակներ, ամեն կողմ սուր ու կրակ: \nՀանկարծ Անիի միջնաբերդի դռները ջարդ ու փշուր եղան և այնտեղ սկսվեցավ սոսկալի կռիվը:\n\n— Խնայեցե՛ք, — կանչում էին շատերը ծունկ չոքած իրենց դահիճների առաջ և գրկած անմեղ մանուկներին, սակայն դահիճները դուրս էին կորզում մայրերի ձեռքից երեխաներին, պատերին էին զարկում նրանց և իրենց սրերն ու տեգերը կոխում մայրերի սիրտը...\nՍոսկալի և զարհուրելի էր տեսարանը:\n\nԲոցերը ճարճատում էին, աշտարակներն ու բրջերը կործանվում և իրենց փլատակների տակ թաղում հարյուրավոր մարդկանց:\n\nԱյդ կոտորածի ժամանակ էր, որ մի մարդ մերկ սուրը ձեռքին առաջ էր վազում: \nՆա չէր նայում ոչ յուր ոտքերի տակ հառաչող դիակներին, ոչ աշտարակների փլվելուն և ոչ վայրենի աղաղակներին, այլ դիակից դիակ թռչելով անցնում էր դեպի միջնաբերդը, ուր կռիվը շատ տաք կերպարանք էր առել:\n\nԱյդ մարդը զարհուրելի էր: \nՄի քանի թուրքեր առաջ ընկան սպանելու դրան, սակայն իրենք արյունաթաթախ վայր գլորվեցան: \nԱյդ մարդը առաջ անցավ և տեսավ մի խումբ հայ զինվորներ, որոնք շրջապատել էին ինչ-որ իշխանի և ամեն կերպ աշխատում էին խույս տալ կռվի դաշտից:\n\nՆա մոտեցավ այդ փոքրիկ խմբին և զարհուրելի կերպով գոռաց.\n— Իշխա՜ն Վեստ Սարգիս, նայի՜ր ինձ…\nԻշխանը նայեց նրան և սարսափեց: \nՆրա առաջ կանգնած էր Խենթը, որ յուր մոլի հայացքը ուղղելով` արագությամբ մոտենում էր իրեն:\n\n— Վատ և անարգ մարդ, ո՞ւր ես փախչում…\tսրանք բոլորը քո զոհերն են, տես և կշտացիր, — ասաց Խենթը և մի թռիչք գործեց դեպի Վեստ Սարգիսը, որը քարացածի նման դեռ կանգնած էր միևնույն տեղում:\n\nԽենթի շարժումը նկատելով` երկու զինվոր առաջը կտրեցին, սակայն Խենթը այնպես օրորեց սուրը նրանց վրա, որ նրանք ետ-ետ գնացին, իսկ ինքը առաջ ցատկեց և յուր սուրը այնպիսի ուժգնությամբ մխեց Վեստ Սարգսի սիրտը, որ սրի ծայրը մեջքից երևեցավ: \nՎեստ Սարգիսն ընկավ և մահու տագնապի մեջ էր, երբ ամեն կողմից երևեցան Ալփասլանի հրոսակները և շրջապատեցին Խենթին: \nԽենթը վայրենի կերպով մռնչաց, վեր թռավ Վեստ Սարգսի դիակից և կուրծքը բանալով կանչեց.\n— Շունը սատկեց, այժմ կարող եք...\nԽոսքը կիսատ մնաց Խենթի բերանում, երբ մի քանի տեգեր մխվեցան նրա կուրծքը, և նա վայր գլորվեց:\n\nԱյդ ժամանակ մոտակա աշտարակը փլվեց ահագին դղրդյունով և ամեն ինչ ծածկեց փոշու ու քարերի կույտի տակ:\n\nԵրկար ժամանակ էլ ոչինչ չէր երևում…\nԻԵ\nԴԱՐԵՐԻՑ ՀԵՏՈ\nԱպառաժ և քարքարոտ տեղ...\nԵրկու կողմից ձոր, մինը ծաղիկներով զարդարված, բայց քարերի կույտերով լի, իսկ մյուսը` խոր, ահռելի, ուր հանդարտիկ սողում է գետը և քերում ժայռերի ստորոտները: \nՁորերի գլխին, վերևում, մի տափարակ հարթ տարածություն` ուր տեղ-տեղ հին-հին դամբարանների նման, սփռված են ավերակ պարիսպների ու վիթխարի շինությունների բեկորներ, որոնք սարսուռ են ազդում մարդու սրտին: \nԱյդ ավերակ պարիսպների, բրջերի և աշտարակների մեջ տեղ-տեղ թափված են ավերակների կույտեր, իսկ տեղ-տեղ բուսել են կանաչ խոտ և տատասկ:\n\nԼուսին է: \nՆա առատապես սփռում է յուր դժգույն ու սառը ճառագայթները և երևացնում կիսակործան ավերակները: \nՀանդարտիկ քամին հեռվից ղողանջում է, գալիս է համբուրվում ավերակների հետ, քնքշաբար օրորում ավերակների մոտի խոտերն ու փշերը և ապա, հանկարծ, խելագարի նման ուժգին շառաչելով, մի զարհուրելի հառաչանք է հանում և կորչում հեռո՛ւ-հեռու...\nԻնչի՞ց վախեցավ նա, ինչի՞ց սարսափեց — հայտնի չէ, միայն թե քամին ավերակների հետ գրկվելուց հետո հառաչեց ու փախավ: \nՆա դրանց այդպես չէր տեսել. նա դրանց հետ այդպես չէր գրկվել: \nՆա տեսել էր դրանց շեն ու պայծառ, սիրուն ու կոկիկ, իսկ այժմ ինչի՞ն էր հանդիպում…\tՔամին գալիս է, քամին լալիս է ու գնում, ոչ ոք նրա հետ խոսող չկա, ոչ ոք պատասխան տվող չկա:\n\nԱյդտեղ խորին, սարսափեցնող լռություն է տիրում: \nԳերեզմանական անդորր լռության է նման դա, ուր վիթխարի բրջերի մեջ ոչ մի շշունջ չի լսվում, ոչ մի ձայն չէ հնչում: \nԱմեն ինչ մեռած է ու անշարժ, լուռ ու անխոս: \nԽոսում է միայն քամին և այն էլ հառաչում, իսկ ձորերի մեջ հոսող գետը լուռ հեծկլտում: \nԵվ քամու այդ հառաչանքի ու գետի հեծկլտանքի հետ միասին երբեմն-երբեմն լսվում է բուի չարագուշակ ձայնը, որ յուր վույվույոցով սարսռեցնում է ավերակներն անգամ...\nԱնցել են դարեր, և այդ պատկերը կա ու մնում է: \nԲայց առաջ այդպես չէր: \nԱռաջ այդտեղ եռում էր կյանքը, բաբախում էին սրտեր, իսկ այժմ լուռ է և անշարժ:\n\nՀանկարծ այդ ամայի և վայրենի տեղում, ավերակների վրա երևաց մարդկային մի արարած: \nՆա գլխին սաղավարտ ուներ, մեջքից` սուրը կախ: \nԳլխիկոր առաջ էր գալիս նա` կոխկրտելով ավերակների բեկորները և շտապ-շտապ ոտքը փոխում մի ավերակից մյուսը: \nԿարծես նրա ոտքերի տակ սառը ավերակների կույտեր չլինեին, այլ շիկացած կրակներ կամ ահագին անդունդներ, որ նա այդպես աշխատում էր ոտքը շուտ հեռացնելու գետնից:\n\nՈ՞վ էր այդ մարդը, ի՞նչ էր շինում մեջ գիշերին այդ ամայի ավերակների մեջ, ուր մարդկային արարածը ցերեկն անգամ չի համարձակվում ոտք դնելու. հայտնի չէր:\n\nՄիայն գիշերային այցելուի դեմքը դժգույն էր, խիստ դժգույն և նրա նիհար, թուխ դեմքին արտացոլվում էր տանջանքի ու հուսահատության խոր դրոշմներ…\nԱյդ մարդը, ինչպես երևում էր, տանջվում էր բուռն, ահավոր տանջանքով, և ծանր վիշտը կրծում էր նրա սիրտը:\n\nԵվ դարերից ի վեր կարծես նա դատապարտված էր տանջվելու, չարչարվելու, մի րոպե, մի վայրկյան անգամ միջոց չունենալով հանգստացնելու յուր խոնջացած անդամները...\nԶարհուրելի էր այդ մարդու տանջանքը: \nԱմեն տեղ, ուր ոտք էր կոխում, օձերը բարձրացնում էին գլուխները և հառելով իրենց ցուրտ, մագնիսական հայացքները, սարսափեցնում էին այդ մարդուն: \nՆա վազում էր առաջ, շտապում, բայց ամեն տեղ, ամեն անկյունում օձերը հալածում էին ու սարսռեցնում նրան: \nՀուսահատությունից նա ատամները կրճտացնում էր, կանգնում մի բեկորի վրա մի րոպե, մի վայրկյան միայն և սիրտ կտրատող ձայնով կանչում.\n— Օ՛հ, սարսափելի՛ է... սարսափելի՛...\nԲայց հենց որ նա այդ խոսքերն էր ասում, ավերակները կարծես տեղահան էին լինում, շարժվում, լեզու առնում և ամեն մի քարի, ամեն մի ավերակի տակից կանչում.\n— Տանջվիր հավիտյան, ստո՜ր դավաճան, որ մեր կործանման պատճառ եղար:\n\nԳիշերային այցելուն լսում է այդ խոսքերը և նրա մազերը փշաքաղվում են ու նա խելագարի նման առաջ է վազում...\nԴեպի ո՞ւր, ինքն էլ չգիտե, սակայն որքան նա վազում է, այդ ավերակներից դուրս գալ չի կարողանում...\nԱյդ տենդային փախուստի ժամանակ հանկարծ նա կանգ է առնում և հեռուն դիտում:\n\nԱյնտեղ` կիսակործան տաճարի առաջ, այնտեղ, ուր օծվել էր պատանի Գագիկ հայոց թագավորը, երևում է մի ուրիշ մարդ, ծունկ չոքած մի կույտ մոխրի առաջ ետ է քանդում մոխիրը և մոխրի տակ մնացած վերջին կայծը շիկացնում: \nԻ՞նչ է անում նա և ինչո՞ւ կրակը ավելի է բորբոքեցնում, չէ որ առանց այն էլ ավերակների քարերը տաք են և գիշերային այցելուի ոտքերն են այրում:\n\n— Է՛յ, հեռացիր այստեղից, հեռացիր, — կանչում է գիշերային այցելուն և սուրը պատյանից հանում:\n\nՆրա ձայնը դղրդում է ավերակների մեջ և թնդյուններ հանում:\n\nԼսում է նրա ձայնը եկեղեցու մոտ ծունկ չոքած մարդը և ցնցվում: \nՆա նայում է դեպի ձայնը, և երկուսի հայացքները հանդիպում են իրար:\n\nԶարհուրանքի, վրեժխնդրության մոլի կրակներ են ցայտում երկուսի աչքերից էլ:\n\n— Խենթն է, — զարհուրելով կանչում է գիշերային այցելուն և նրա մարմինը ցնցվում է:\n\nՀանկարծ ծունկ չոքած մարդը վեր է թռչում տեղից, ինքն էլ սուրը մերկացնում ու գոռում.\n— Ա՛... \nՎե՜ստ Սարգիս, արյա՜ն թագավոր, ողջո՛ւյն քեզ, — ասում է Խենթը և վազում դեպի նա:\n\nԵրկուսի սրերն էլ մխվում են իրար, կոփվում, զարկվում և լուսնի թույլ ճառագայթների տակ կայծակներ հանում:\n\nՆրանք կռվում են անվերջ և ոչ մեկը չի կարողանում հաղթել մյուսին: \nԵրբեմն-երբեմն նրանք կանգ են առնում շունչները ետ բերելու, ապա գոռում զարհուրելի ձայնով և կրկին իրար վրա վազում...\nԻ՞նչ կլինի վերջը, ո՞վ պիտի հաղթական դուրս գա — հայտնի չէ, միայն թե նրանք կռվում են, կռվում են անվերջ, մինչև որ առավոտվա կենարար անդրանիկ լույսի հետ չքանում են երկուսն էլ: \nԲայց հենց որ գիշեր է լինում, հենց որ մութը պատում է գետինը, նրանք դարձյալ հանդիպում են իրար և շարունակում իրենց անվերջ կռիվը... \nԴարեր են անցել, նրանք դեռ կռվում են անվերջ և ոչ մեկը նրանցից հաղթական չի դուրս եկել...\nԻ՞նչ կլինի վերջը, այդ աստված միայն գիտե…\nԻԶ\nՎԵՐՋԱԲԱՆ\nԱլփասլանի ձեռքով Անիի կործանումից հետո Հայաստանը կորցրեց յուր անկախությունը և ընկավ սելջուկյան թուրքերի տիրապետության ներքո: \nՀույները, որ կարճ միջոցում հայոց թագավորությանը կործանել էին և գրավել այն, շատ կարճ ժամանակ վայելեցին իրենց հաջողության պտուղը և տեղի տալով սելջուկյան թուրքերին, իրենք ևս տուժեցին, կորցնելով նախ արևմտյան նահանգները, իսկ վերջը և իրենց անկախությունը: \nՏարաբախտ Գագիկը, որ դավաճանության պատճառով կորցրել էր յուր թագավորությունը, երկար ժամանակ Կապադովկիայում թափառեց, որպեսզի մի հնար գտնի նորից ձեռք ձգել յուր թագավորությունը, սակայն ոչ մի բան չկարողանալով, հուսահատությունից տանջվում էր և ականատես լինում այն նախատինքներին, որ հույները թափում էին յուր հայրենակիցների գլխին: \nԲայց Գագիկի համբերության բաժակը լցվեց և նա յուր վրեժը Կեսարիայի Մարկոս մետրոպոլիտից հանեց: \nԱյս հայատյաց եկեղեցականը Գագիկին ավելի նախատելու համար յուր շան անունը «Արմեն» էր դրել:\n\nԳագիկը, երբ իմացավ այդ, գնաց այդ մետրոպոլիտի մոտ, կանչեց շանը և երկուսին էլ մի պարկի մեջ կապելով այնքան ծեծել տվեց շանը պարկի մեջ, մինչև որ անասունը կատաղեցավ ու կծելով սպանեց տիրոջը:\n\nԱյդ լուրը հույների ականջն ընկավ և նրանցից երեք եղբայրներ` Մանտալյանք, դավաճանությամբ բռնելով Գագիկին, Կիզիստրիայի բերդի վրա կախեցին (1079):\n\nԱյդպիսի եղերական վախճան ունեցավ Բագրատունյաց վերջին թագավորը, որ զոհ էր գնացել խորամանկության:\n\nԳագիկը ամուսնացած էր Սեբաստիայի Դավիթ թագավորի դստեր հետ և ուներ երկու որդի` Հովհաննես և Դավիթ անուններով: \nՍրանք էլ մեկը մյուսից հետո թունավորվելով մեռան և իրենց հետ թաղեցին Բագրատունյաց տոհմը:\n\nԻսկ Անի քաղաքը, Ալփասլանի ձեռքով կործանվելուց հետո, դատարկվելով` մոտ 300 տարի խաղալիք դարձավ այլևայլ կուսակցությանց, որոնք հետզհետե առնում էին ու տալիս իրարու, մինչև որ ԺԴ դարում մի զորեղ երկրաշարժ վերջ դրեց նրա տանջալից կյանքին:\n\nԱյդ միջոցին, էլ կենդանի չէին նրանք, որոնք Հայաստանի կործանմանը նպաստեցին:\n\n\n\n\n\n\nՆրանցից մեկը` Վեստ Սարգիսը, ինչպես հայտնի է, ստացավ յուր արժանավոր հատուցումը` գահի փոխարեն հոգեկան տանջանք, իսկ Կիրակոս քահանան, որ ոսկիները ստանալուց հետո անհետ կորավ, նրա անարժան մարմինը դեն շպրտեց հայրենի հողը յուր գրկից և գազանների կերակուր արավ:\n\nՀարպիկն էլ, Հաբելի որդին, որ մինչև խոր ծերության հասնելը, ապրում էր մթին լեռներում, հայրենի Արղնո բերդում` յուր գրկին ունենալով Վահրամի դուստր Գոհարիկին:\n\nԼեռների ավազակը արդեն որդիք ուներ, որոնք մեծանալով մթին լեռների վայրենի ծերպերում, կամաց-կամաց ուշքի էին գալիս, իրենց չարն ու բարին իմանում և իրենց ծնողաց շնչով սնվում...\nԱյդ շնչի մեջ կար հայրենիքի սեր և վրեժխնդրության սոսկալի բոց. իսկ այդ բոցին ավելի փչում և սաստկացնում էր Հարպիկի եղբայրը` չարաբաստիկ անցքերի ականատես վշտաբեկ Լևոնիկը..."
]