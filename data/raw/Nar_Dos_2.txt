--------------------------------------- 


Շահյանն այլևս չտեսավ նրան:

10
Ննջարանի առաստաղից կախված գնդաձև լապտերն իր միապաղաղ կարմիր ապակու միջից մեղմ, անշարժ լույս էր տարածել սենյակում: 
Խուլ լռության մեջ թվում էր, թե այդ լույսը, սաստիկ տխրած, նիրհում է: 
Լուսամուտների ասվեգործ վարագույրների ծակոտիներից երևում էր, թե ինչպես ձմեռային օրվա սառած ու անփայլ վերջալույսը, արագորեն խավարելով, հանգչում էր դաժան հանգստությամբ, և թանձր մառախուղը գորշ ամպի նման ծանրությամբ նստում էր երկրի վրա:

Մահճակալի վրա պառկած էր Թեկլեն այնքան անշարժ, որ թվում էր, թե մեռած է: 
Լապտերի կարմիր լույսի մեջ նրա խոշոր դեմքն իր լի կզակով, կարծես, պատած էր կարմիր շղարշով, որի մեջ բնականից ավելի սևին էին տալիս նրա փակ աչքերի չափից դուրս լայն փռված թերթերունքները, ինչպես խավարած կիսալուսիններ: 
Դեմքն այնպես սառն էր և անշարժ, որ գլուխը կարծես կերտած լիներ մի կարծր քարից և այդ քարն իր ամբողջ ծանրությամբ թաղվել էր փափուկ բարձի մեջ:

Ննջարանի խորքում նստած էր Մարությանը և վշտահար խոնարհվել էր ծնկների վրա: 
Մոր մահճակալի մոտ նստած էր Եվան և անթարթ աչքերով նայում էր հիվանդի դեմքին: 
Լապտերի կարմիր լույսի տակ նրա դեմքը սրվել պլպլում էր, աչքերն անբնական կերպով մեծացել, սառել էին: 
Շուրջը տիրող քարացած լռությունը, լապտերի միապաղաղ աղոտ-կարմիր լույսը մահվան տպավորություն էին թողնում: 
Եվ մահվան այդ կաշկանդող տպավորության տակ Եվայի անշարժ հայացքը հառած էր մոր դեմքի վրա, մինչև որ նրան թվում էր, թե կարժիր լույսի թափանցիկ շղարշով պատած նրա դեմքը կամաց-կամավ շարժվում, երկարում ու լայնանում է, փակ աչքերի լայն փռված թերթերունքները բարձրանում են ծանրությամբ, բերանը սկսում է բացվել և ահա՛, որտեղ որ է, պիտի լսվի այն սարսափելի ճիչը, որ արձակեց մայրն այդ առավոտ որդու մահվան գույժը լսելով: 
Եվան ցնցվում էր, անթարթ նայելուց շաղվող հայացքը հեռացնում էր մոր դեմքից, գլուխը ետ էր ձգում աթոռի մեջքի վրա և աչքերը փակում: 
Լապտերի լույսը վերևից ուղղակի ընկնում էր նրա դեմքին, և այդ դեմքն այնքա՛ն անշարժ, այնքան անզգա էր
երևում:

Անշարժ շրջապատի կաշկանդող տպավորության տակ նրան թվում էր, թե ամբողջ ննջարանը լիքն է ուրվականներով, որոնք իրար են անցնում հանդիսավոր լռությամբ, և ինքն իր փակ աչքերով տեսնում է նրանց ու չի վախենում: 
Թողնելով, որ ուրվականներն իրենց հիմար պարը բռնեն, նա անձնատուր էր լինում անորոշ մտածմունքների և անմեղ զարմանքով հարցնում էր ինքն իրեն. «Այս ի՞նչ է կատարվում շուրջս»: 
Ծայրահեղ վիշտը բթացրել էր նրա զգացումները, այնպես` որ նա կարծում էր, թե ինքը վիշտ չի զգում ամենևին, այլ միայն ինչ-որ վերին աստիճանի օտարոտի մի բան կաշկանդել է իր ամբողջ էությունը, և ինքը ոչ մի կերպ չի կարողանամ դուրս գալ այդ կաշկանդված դրությունից: 
Նրան թվամ էր, թե հանկարծ ընկել է բոլորովին նոր ու անծանոթ մի աշխարհ, ուր ամեն ինչ մութն էր ու լուռ, ինչպես գերեզմանի մեջ: 
Այդ սոսկալի մթության և լռության մեջ մի լույս կար միայն, արյան նման կարմիր մի լույս, որի մեջ հանդիսավոր պար էին բռնել ինչ-որ անձև ա անմարմին ուրվականներ ... 
Նա աչքերը բաց էր անում, նայում էր առաստաղից կախված է լապտերին և կրկին անգամ հարցնում էր ինքն իրեն անմեղ զարմանքով. «Այս ի՞նչ է կատարվում շուրջս»:

Նրա ուղեղի մեջ ամուր կերպով, ինչպես ոստը փայտի մեջ, ցցված էր մի գիտակցություն միայն — եղբայրն այլևս չկար, նա այլևս չէր վերադառնալու, նրան այլևս չէր տեսնելու երբեք, երբեք ... 
Մնացածը ինչ-որ մտածում ու զգում էր — խառնում էր իրար, կուտակվում ու ցրվում, առանց որևէ հետք թողնելու: 
Երկար ժամեր մոր մահճակալի մոտ նստած չէր հասկանում, թե ինչ դեր է կատարում ինքը, ինչու մայրը շարունակ պառկած է անշարժ, ինչու հայրն այնպես խոնարհվել է ծնկների մրա, ինչու ամբողջ տան մեջ տիրում է այդ զարհուրելի լռությունը: 
Երբեմն, երբ դուրս էր գալիս այդ կաշկանդված դրությունից, նայում էր շուրջը և մտքումը դարձյալ կրկնում էր. «Այս ի՞նչ է կատարվում շուրջս»: 
Նրան թվում էր, թե խելագարվում է: 
Բայց այդ միտքն ամենևին չէր սարսափեցնում նրան: 
Եղբոր մահից հետո մահն անգամ սարսափ չէր նրա համար, ա՛յն մահը, որից այնքան վախենում էր առաջ: 
Եղբայրը չկա այլևս — վերջացավ, այլևս երբեք չպիտի տեսնի նրան, երբեք: 
Իսկ նրանից հետո թեկուզ ամբողջ աշխարհը կործանվի և ինքն էլ հետը միասին: 
Աշխենը, — ահա՛ թե ում համար պետք է ցավել... 
Սակայն Աշխենի համար միևնույնը չէ՞ — Արմենակն ապրո՞ւմ է, թե ոչ. չէ՞ որ նրանք երկուսն էլ վաղուց արդեն թաղել են իրենց իրար համար... 
Մի՞թե:

«Ոչ, ոչ, ոչ», — շշնջաց Եվան մտքում և խոնարհվեց ծնկների վրա:

Նրա առաջ պատկերացավ հորեղբոր աղջիկն այն դրության մեջ, երբ նա, իր վզին փարած, ծանր հեկեկանքով իր դժբախտ սիրո պատմությունն էր անում: 
Եվան այն ժամանակ վերին աստիճանի հիասթափված էր, ուստի սառն ու անկարեկից: 
Բայց այժմ միանգամից զգաց Աշխենի բոլոը տանջանքն ու հուսահատությունը: 
Եվ հոգով-մտքով թռավ այնտեղ, ուր հեռացել էր Աշխենը մեղմելու համար իր տանջանքներն անձնուրաց գործունեության մեջ: 
Ա՛խ, ինչպես կցանկանար, որ այդ րոպեին իսկապես այնտեղ լիներ, ի՛նչպիսի կարոտով ու տանջանքով կրծքին կսեղմեր իր սիրելի Աշխենին, որպեսզի մխիթարեր նրան, որպեսզի մխիթարվեր ինքը... 
Բայց արդյոք գիտե՞ Աշխենը, որ իր սիրած երիտասարդն այլևս չկա... 
Եվ, եթե չգիտե ու նոր անի, ի՞նչ կանի...
«Տեր աստված, տեր աստված, այս ի՞նչ է պատահում ինձ», — շշնջած Եվան անտանելի տանջանքով, խոնարհված ծնկների վրա և մատներով սեղմելով իր ուսերը ցնցողաբար: 
Նոր էր զգում իր վիշտը, նոր էր տեսնում, թե ի՛նչ սոսկալի թշվառություն էր պատահել իրենց ընտանիքի մեջ:

Եվան նստեց ուղիղ և նայեց չորս կողմը:

Լապտերի մեղմ լույսն իր կարմրությամբ, կարծես, գոլորշիանում էր: 
Խուլ լռության մեջ ականջները թշշում էին: 
Թեկլեի` բարձի մեջ ծանր քարի նման թաղված գլուխն իր դեմքի մեռելային անշարժությամբ զարհուրելի տպավորություն էր գործում: 
Մարությանն, առաջվա նման անշարժ խոնարհված էր ծնկների վրա. նրա ճաղատ ծոծրակը, կարմիր լուսով լուսավորված, վշտահար ցնցվում էր կարծես: 
Թվում էր, թե միշտ ուրախ, միշտ զվարճախոս այդ մարդը, որ այժմ այդպես խղճալի կերպով կուչ էր եկել, լաց է լինում անձայն, և անմխիթար արտասուքները ողողում են նրա ծնկները: 
Անհուն խղճահարությամբ ու վշտով նայում էր Եվան նրա կախված գլխին, որ կարծես հարյուր տարեկան ծերունու գլուխ լիներ, և խելագարեցնելու չափ տանջում էր նրան այն միտքը, որ ինքը ոչ մի, ոչ մի բանով չպիտի կարողանա մխիթարել այդ թշվառ հորը:

«Օֆ, տեր աստված, — շշնջաց նա, անասնելի վշտից աչքերը փակելով, — ի՞նչ կլինի, որ այս բոլորն երազ լինի միայն, այն սարսափելի երազներից մեկը, որից մարդ զարթնում է սրտի անհուն թեթևությամբ և ուրախանում, որ իր բոլոր տեսածն ու զգացածը լոկ երազ է եղել ...»:

11
Թեկլեն առաջին օրը անցկացրեց խորին անզգայությանմեջ: 
Նա ուշքի եկավ հետևյալ օրը և նմանում էր լեթարգիական քնից արթնացողի: 
Այնուհետև սկսեցին որդեկորույս մոր ծանր վշտի ծանր օրերը: 
Նա լալիս էր մերթ մեղմորեն, առանց արտասուքի, երկար, աղեկտուր բառերով, մերթ ողբում էր կատաղի ջղայնոտությամբ, որի միջոցին խելագարի պես փետում էր մազերը, ճանկռոտում երեսը, կոծում էր ծնկները ինչ-որ վայրենի ճիչերով, որից հետո հանգստանում էր հանկարծ, գլուխը կախում էր կրծքին և մղկտում էր լուռ, առանց բառեր արտասանելու և աչքերից թափվում էին արտասուքներն առվի պես: 
Երբ կսկծի ուժգին թափն անցավ, նա այլևս չէր ողբում, նրա աչքերն այլևս թաց չէին լինում. նա ման էր գալիս ուրվականի պես, նայում էր շարունակ լայն բացած աչքերով, կարծես զարմացած ինչ-որ խիստ զարմանալի մի բանի վրա, և շատ քիչ էր խոսում, երբեմն էլ ամբողջ ժամերով նստած էր մնում մի տեղում անշարժ ու լառ և չէր իմանամ ինչ է մտածում: 
Շատ հաճախ որդու լուսանկարները դնում էր առաջը, նայում էր , նայում, հետո գլուխը դնում էր վրան և նրան թվում էր, թե հանգիստ ու քաղցր մի քուն է մտնում: 
Մի երկու անգամ ուշագնաց եղավ այդ դրության մեջ, և հազիվ կարողացան նրան ուշքի բերել:

Մարությանն այլևս այն Մարությանը չէր. թվում էր, թե առմիշտ կորցրել էր իր աշխույժը, դարձել էր լռակյաց և ջղային ու գրգռվում էր ամեն մի չնչին բանից: 
Նա միշտ էլ խույս էր տալիս թե կնոջից, թե աղջկանից և տանն եղած ժամանակ մեծ մասամբ փակված էր մնում առանձնասենյակում:

Եվան նույնպես բոլորովին փոխվել էր: 
Եղբոր չարաչար մահը և Բազենյանի վերաբերմամբ ունեցա՛ծ ծանր հիասթափությունը, փոխանակ ընկճելու, ինչ-որ վեհություն էին տվել նրա հրգուն: 
Այդ վեհությունն արտահայտվում էր նրա ամբողջ արտաքինի մեջ. հասակով կարծես ավելի ևս բարձրացել էր, ման էր գալիս առանց շտաապելու, հաստատուն քայլերով, նայում էր վիրավորված մարդու հպարտ հայացքով: 
Խոսում էր վճռական ձայնով և թվում էր, թե հոր ու մոր վշտի վրա նայում էր առանց որևէ կարեկցության: 
Սակայն, շատ գիշերներ, երբ պառկում էր քնելու, քունը մոտ չէր գալիս նրա աչքերին, դեմքը թաղում էր բարձի մեջ և հեկեկում էր երեխայի պես: 
Նրա անբիծ հոգին խիստ վրդովված էր: 
Ամենևին չէր ուզում հաշտվել այն մտքի հետ, թե եղբայրն այլևս չկա, այլևս երբեք չպիտի տեսնի նրան: 
Մյուս կողմից նրան կատաղի վրդովմունք էր պատճառում այն հանգամանքը, որ մի ինչ-որ անծանոթ, բախտախնդիր երիտասարդ կարողացավ ամենաանարգ կերպով խաբել իրեն և գողանալ իր անարատ սիրտը: 
Շատ ժամանակ չէր անցել, դեռ երեկ էր, որ նա լի էր կենսուրախությամբ, վառվռուն զգացումներով, ոսկեվառ հույսերով. իսկ այժմ հանկարծ ամեն ինչ քարացել էր իր մեջ և իր ծանրության տակ անտանելի կերպով ճնշում էր նրա հոգին: 
Իր դուրսն ու ներսը տեսնում էր զարհուրելի դատարկություն ու խավար, ինչպես մի մարդ, որ կուրանամ էր հանկարծ: 
Մարդկանց և աշխարհի վրա ինչպիսի պայծառ հայացք ուներ և հանկարծ ինչ էր տեսնում: 
Իրենց տունը մանավանդ նրան ներկայանամ էր իբրև մի դրախտ, ուր թշվառությանը չպիտի համարձակվեր ներս մտնել: 
Մինչդեռ — ահա իր սիրասուն եղբայրն այլևս չկար, ահա մայրը գրեթե խելագարված, ահա հայրը, այդ` երիտասարդական աշխույժով լի, այդ բարի ու կենսուրախ հայրը, վշտից ծերացած և դաժանացած: 
Ահա և ինքը: 
Ու՞ր են, ու՞ր չքացանա իր անհանգիստ և պայծառ հոգու անզուսպ ձգտումները, որոնք թև էին տալիս թռչելու դեպի բարին, դեպի ճշմարիտը, դեպի սիրո և անձնազոհության գերագույն մի իդեալ, որը ներկայանում էր նրան միշտ արևի կենսատու շողերով լուսազարդված... մեռելություն, սոսկալի մեռելություն ... 
Նրա համար օրը լուսանում և մթնում էր իբրև բնության մեքենայական մի գործողություն, առանց հարցնելու մարդ արարածին, թե կամենո՞ւմ է նա որ այդ գործողությունը կատարվի: 
Ծայրահեղ հուսահատության մեջ կյանքը նրան ներկայանամ էր իբրև բոլորովին աննպատակ մի բան, այնպես որ, լավ որ մտածում էր, ապշած էր մնում, թե ուրեմն էլ ինչի համար էին այդ անտանելի տանջանքները, որ այժմ կրում էր ինքը, ինչպես և այն երջանիկ օրերը, որոնք անցան գնացին...
Նրա մեջ զարթել էր խորազնին միտքը — բոլոր տանջվողների մխիթարության այդ միակ աղբյուրը: 
Մի բան, որ նա սաստիկ փափագում էր, այդ այն էր, որ լիներ մեկը, որի առաջ կարողանար թափել իր բոլոր զգացածներն ու մտածածները: 
Մի անգամ այդ բանը փորձեց անել հոր մոտ. բայց հայրն այնպես րարկացավ նրա վրա, որ նա. իսկույն լռեց: 
Մի ուրիշ անգամ օր. Սահակյանի մոտ արեց նույն փորձը և նույն անհաջոզությանւ հանդիպեց, օր. Սահակյանը պարզապես ծաղրեց նրան: 
Եղբայրս որ մեռավ, — ասաց նա, — կարծում էի, թե ես էլ հետը կմեռնեմ վշտից կամ եթե չմեռնեմ էլ, անպատճառ կգժվեմ, բայց ինչպես տեսնում ես, ոչ մեռա, ոչ էլ գժվեցի, և տե՛ս, դեռ ինչքան էլ չաղացել եմ նրա մահից հետո:

12
Մի օր աղախինը Եվային հանձնեց մի նամակ, որ փոստից հենց նոր էր ստացվել: 
Եվան իսկույն ճանաչեց Աշխենի գիրը: 
Սաստիկ ճնշող մի զգացումով բաց արեց նամակը և կարդաց.
«Եվա ջան:

Ուռա՛... տոներին քեզ մոտ եմ: 
Գժվում եմ, որ մտածում եմ, թե ինչպիսի երջանիկ ժամանակ պիտի անցկացնեմ քեզ մոտ ամբողջ երկու շաբաթ: 
Կարծես տասն տարի է, որ տեմ տեսել քեզ: 
Ինչքան խնդրեցի, որ լուսանկարդ ուղարկես — չուղարկեցիր, ծուլացար: 
Շատ բարի, երևի առիթ կունենամ փոխարենը հատուցանելու: 
Սենյակս արդդյո՞ք պահպանել ես նույնությամբ: 
Մի վայրկյան անգամ չպիտի թողնեմ, որ հեռանաս ինձնից: 
Գիշերներն էլ պետք է միասին քնենք, իրար գրկած: 
Այլապես թվում է, թե չեմ կարող բոլոր կարոտս հանել երկու շաբաթվա ընթացքում: 
Հայրիկն ինչպե՞ս է, մայրիկը, Սուրենը, վերջապես` դո՞ւ ինչպես ես, դու, իմ ծլվլան ծիծեռնակ: 
Ա՛խ, ի՜նչ սիրուն համեմատություն. գրիչս թռավ ինքնաբերաբար: 
Հիրավի, որ հիշում եմ անհանգիստ սիրելի շատախոսությունդ, իսկույն աչքիս առաջ պատկերանում է ծիծեռնակը գարնանային հրաշալի առավոտյան ծլվլալիս: 
Բայց դու էլ, ամենքդ էլ անաստված մարդիկ եք. ինչո՞ւ վերջին ժամանակս շուտ-շուտ նամակ չեք գրում: 
Գրածներդ էլ ի՞նչ է: 
Նո՞ր եք սովորել այդպես չոր-չոր բաներ գրելը: 
Ավելի չավ է ոչինչ չգրեք կամ ուղղակի գրեցեք, էլի, ռամիկ մարդկանց պես. «նախ և առաջ կհարցնեմ ձեր առողջությունը, եթե մեզնից կհարցնեք, փառք աստծո, մենք էլ ողջ ու առողջ ենք և կցանկանանք ձեր առողջությունը»: 
Ու պրծավ: 
Իմացիր, որ առանձնապես բարկացած եմ քեզ վրա, Եվա: 
Ի՞նչ հիմարություններ էիր գրել վերջին նամակիդ մեջ: 
Ինչ-որ փիլիսոփա ես դարձել: 
Ասենք, առաջ էլ փիլիսոփա էիր, բայց այժմ փիլիսոփայությունդ այնքան «խուրը տկեմեն է», ինչպես կասի թիֆլիսեցին, որ գլուխս բան չի մտնում: 
Օրինակ. ի՞նչ է նշանակում` «թշվառ է նա, որ միշտ ուրախ և երջանիկ է»: 
Սրանք քո իսկական խոսքերն են, որ ես բառացի արտադրում եմ քո վերջին նամակից: 
Աստված վկա, անպես խիտի կռվեմ քեզ հետ այդ խոսքերի համար, որ ... 
Սպասիր մեկ անգամ: 
Այդ խոսքերի վրա ինչե՛ր, ինչե՜ր չեմ մտածել, բոլորը հիմարություններ, իհարկե... 
Ա՛խ, քույրիկ ջան, աստված ոչ անի, որ դու երբևիցե թշվառ լինես: 
Կմեռնեմ, որ քեզ թշվառ տեսնեմ: 
Բայց այդ անկարելի է. ծիծեռս մի՞թե կարող է բու դառնալ... 
Ո՛ւֆ, քիչ է մնում, որ նորից հիմար մտքեր ծագեն գլխումս այս ցնծագին տրամադրությանս միջոցին, երբ ուրիշ ոչ մի բանի մասին չեմ ուզում մտածել, բացի միայն այն բանի մասին, որ շուտով պիտի գամ, պիտի տեսնեմ քեզ, պիտի գրկեմ քեզ, պիտի համբուրեմ սիրունիկ աչքերդ... 
Ուֆ: 
Գիտե՞ս, այդ բացականչությունը, որ գրեցի, ո՞վ պատկերացավ իսկույն առաջս. — դու: 
Ճիշտ է, լուսանկարդ չուղարկեցիր, բայց ես ավելի զորեղ միջոց ունեմ քեզ տեսնելու, քան մեռած թուղթը կարող է ցույց տալ. ամեն անգամ, որ ուզում եմ քեզ պատ կերացնել դեմքս քեզ պես թթվեցնում եմ զայրացկոտությամբ, գլուխս ցնցում, ձեռքս խփում ծնկանս և ինքս ինձ արտասանում սրտանց «Ուֆ»: 
Այդ բավական է լինում, որ քեզ ոտով-գլխով տեսնեմ աչքիս առաջ: 
Հեշտ միջոց է, չէ՞: 
Դրանով եմ ապրել այս մեռելության մեջ այսքան ժամանակ: 
Զարմանաի է. այդտեղ եղած ժամանակս այնքան չէի սիրում քեզ, ինչքան հիմա, այստեղ: 
Բայց այս էլ ճիշտ է, որ դու կախարդ ես: 
Կախարդ, որ չլինեիր, քեզ տեսնելու կարոտն այսպես չէր սպանիլ ինձ: 
Ա՜խ, ե՞րբ պետք է անցնի այս երկու շաբաթը: 
Ահա թե երբ է հարկավոր, որ մարդիկ թևեր ունենային:

Այսօր թեմական տեսուչն եկավ մեր գյուղը (տեսնո՞ւմ ես, ես արդեն «մեր» եմ ասում), այցելեց մեր ուսումնարանը, ներկա եղավ դասերիս և շատ գոհ մնաց. այնքան գովեց, այնքան գովեց, որ... պատրաստ եմ տասն անգամ, հարյուր անգամ համբուրելու քեզ: 
Ինքս ինձ վրա զարմացած եմ մնացել. ե՞ս, այսքան փոխված. — Առաջ, որ կատարելապես անտարբեր էի, թեկուզ արժանիքներիս համար մի ամբողջ թագավորություն էլ տային ինձ, — այժմ ամենաչնչին գովասանքից անգամ ուրախանամ եմ երեխայի պես: 
Ինչո՞վ կբացատրես այս հանելուկն, իմ սիրուն փիլիսոփա:

Գիտե՞ս, երբ եմ գրում այս տողերը, — գիշերվա ժամի տասին: 
Այդ արդեն շատ ուշ է այստեղ: 
Դուերսն երեք վերշոկ ձյուն է նստած, շները խուլ ոռնում են: 
Առաջս, սեղանիս գլխին, պատի վրա, մեխից կախված ճկճկում է ծո՛ցիս ժամացույցը, բուխարումը փայտեր են ճրթճրթում, — միակ ձայները, որ լսում եմ գիշերային այս լռության մեջ: 
Այս երեկո (շաբաթ) Մինասյանի քույրը սենյակումս երկու մոմ վառեց և խունկ ծխեց: 
Մոմերը վաղուց են հանգել, իսկ խունկի ծուխն ու հոտը դեռես չեն անցել: 
Սիրում եմ մեղրամոմի դժգույն լույսն, խունկի հոտը, թեև դրանք մեռելի և մահվան գաղափար են հիշեցնում ինձ միշտ: 
Ականջումդ մի բան ասեմ, որ ոչ ոքի չասես, — առաջ ես սկեպտիկ աթեիստ էի: 
Դու այդ չգիտեիր: 
Իսկ այժմ... դարձյալ զարմանալի փոփոխություն. — մինչդեռ շուրջս այս տգետ ու գռեհիկ ամբոխի մարդկանց բերանից հայհոյանքներ եմ լսում նույնիսկ աստծո հասցեին, ես լի հավատով ու ակնկալությամբ պաշտում եմ այն խաչը, որի վրա չարչարեցին, մահացրին նրան: 
Երբեմն, կեսգիշերին, մենակությանս մեջ, այս խուլ անկյունում, որ կյանքը ներկայանում է իր ամենամռայլ գույներով, հոգիս լցվում է անտանելի թախծությամբ և այդ թախիծը կարողանում եմ փարատել միայն լուռ արտասվելով և աղոթելով: 
Ո՞ւմ համար եմ աղոթում, ո՞ւ համար կարող եմ աղոթել — այդ դու գիտես... աղոթքի բոլոր զորությունը, բոլոր քաղցրությունը զգացի այն ժամանակ միայն, երբ գործնական կյանքի մեք համոզվեցի, թե հիրավի ի՜նչ սքանչելի բանէ անձնուրացությունն ուրիշի բարօրության օգտին: 
Մարդիկ անմիտ են, Եվա ջան. նրանք ազում են երջանիկ լինել, բայց չգիտեն, թե ո՛րն է երջանկության ուղիղ ճանապարհը: 
Երջանկությունը նրանք որոնամ են անձնական բարճրության, եսասիրության մեջ, մինչդեռ այդտեղից է, որ բխում է բոլոր թշվառությունների աղբյուրը: 
Մարմինր, մարմինը և միայն մարմինը, — ահա մեր մարմնի կուլտը: 
Մինչդեռ ի՞նչ է դա, այդ մարմինը, — մի բուռ հող, որ այսօր-էգուց պիտի միախառնվի հողի հետ: 
Այնինչ հոգին, այդ միակ բանը մարդու մեջ, որ անմահ է և որը միայն ուժ ունի անմահացնելու մարդու անունը, — ինչո՞ւ մոռանանք այդ հոգին: 
Քանի՞ գրոշ արժե մարմնական թեկուզ ամենամեծ վայելքը հոգեկան այն սքանչացման դեմ, որ զգում ես դու, երբ տեսնում ես, որ ուրիշի օգտին լավ բան ե սգործել, թեկուզ այդ ուրիշը լինի մի անասուն, այո, — պարզապես մի անասուն: 
Փորձիր դուրսը, փողոցի մեջ ցրտից կոնկոռնացող, քաղցած մի շուն ներս կանչել սենյակդ, տաքացնել, կերակրել և կտեսնես, թե որքան թեթևացնում է հոգիդ, որքան թեթևանում է հոգիդ, որքան նրբանում են զգացումներդ, որքան ուզում ես սիրել և բարիք գործել ...
Ցտեսություն, իմ աննման Եվա, ցտեսություն: 
Շուտով կտեսնեմ քեզ գրկիս մեջ, կարոտակեզ սրտիս սեղմած: 
Ախ թևեր, թևե՛ր... 
Բարևիր հայրիկին, մայրիկին, Սուրենին պաչեր իմ կողմից: 
Իսկ ես պաչպչում եմ սիրուն աչիկներդ:

Քո Աշխեն»:

Հ. Գ. — հենց որ դուրս գամ, առաջին իսկ կայարանից կհեռագրեմ: 
Արմենակից ի՞նչ տեղեկություն: 
Ինչ՞ւ ոչինչ չես գրում»:

13
Մարությանը հենց նոր վերադարձել էր ճաշի, երբ աղջկա սենյակից լսեց զսպված հեկեկանքի ձայներ: 
Նա ջղային զայրույթով դեն շպրտեց գլխարկը և անցավ աղջկա սենյակը:

— Է՞լ ինչ է պատահել, — հարցրեց սաստող, բայց վախեցած ձայնով:

Եվան, նամակը ձեռքին, վեր թռավ տեղից:

— Չե՛մ կարող, հայրի՛կ, չեմ կարող, — աղաղակեց հուսահատորեն: 
— Սպանի՛ր ինձ կամ տո՛ւր ինձ իմ եղբայրը... ի՞նչ պատասխանեմ ես սրան, ի՞նչ ասեմ...
Մարությանն արագ մոտեցավ նրան և առավ նրա ձևռքի նամակը: 
Մինչդեռ շտապով աչքի էր անցկացնում եղբոր աղջկա նամակը, Եվան շարունակում էր հեկեկալ հուսահատական տանջանքով: 
Ընթերցումը վերջացնելուց հետո Մարությանը նամակը վերադարձրեց աղջկան:

— Լավ, էլ ինչո՞ւ ես լաց լինում, — ասաց այս անգամ մեղմորեն:

— Ա՛խ, հայրիկ, եթե իմանաս, թե ինչ սարսափեյի հարված պիտի լինի նրա համար, երբ գա և իմանա, որ Արմենակն այևս չկա... 
Դու, չգիտես, դու ոչինչ չգիտես, հայրիկ ... 
Մենք ենք, որ դիմանում ենք, բայց նա ... 
Մի՞թե չես երևակայում, թե թեկուզ հենց իմ այս սև հագուստը միայն ի՞նչ հարված պիտի տա նրան... 
Նա լավ աղջիկ է, հայրիկ, առանց իր գրելու էլ գիտեմ, որ սաստիկ սիրում է ինձ, սիրում է ամենքիս, Արմենակին... 
Հիմա մտածիր. Արմենակի մահը, մեր վիշտը... այդ ախր մահ կլինի նրա համար, նա չի կարող դիմանալ, չի կարող... 
Ես գիտեմ, գիտեմ... 
Ո՛չ, ո՛չ, հայրիկ ջան, չեմ ուզում, չեմ կարող... 
Թող չգա, թող ոչինչ չիմանա...
— Դու դարձյալ սկսեցիր քո հիմարությունները, — նկատեց հայրը զայրացած — Միևնույն է, վաղ թե ուշ, պիտի իմանար, թե ինչ դժբախտություն է պատահել մեզ, բայց դու չթողիր, որ մինչև անգամ հայտարարություն տայինք, լրագրերին հոգեհանգստի մասին, չթողիր, որ ակնարկություններով, բաներով քիչ-քրչ նախապատրաստեինք նրան: 
Հիմա լա՞վ է, որ բոլորովին ոչինչ չի իմանում, և հարվածը հանկարծակի պիտի լինի:

Եվան վերին աստիճանի հուսահատությամբ ձեռքերը կոտրատեց:

— Ճիշտ ես ասում, հայրիկ: 
Բայց ինչո՞ւ էիր լսում ինձ: 
Հիմա ի՞նչ անենք: 
Ես չեմ կարող նրան երկաթուղու կայարանում դիմավորել, չեմ կարող, հայրիկ, աստված վկա, չեմ կարող...
— Լավ, մի գնա կայարան, քեզ ո՞վ է ասում, որ գնաս: 
Տեր աստված, այս աղջիկը գժվել է... 
Լավ, էլ ինչու՞ ես այդքան հուսահատվում: 
Հարվածը մեզ համար, կարծեմ, ավելի սաստիկ էր և անակնկալ, բայց տեսնում ես, որ մենք չմեռանք, ուրեմն նա էլ չի մեռնի, անհոգ կաց:

— Օ, կմեռնի՛, հայրիկ, կմեռնի՜, — աղաղակեց Եվան, և հեկեկանքը նորից խեղդեց նրան:

— Ասում եմ` գժվել ես և ճիշտ որ գժվել ես, — սաստիկ զայրացած բացականչեց հայրը, դուրս գնաց և դուռը պինդ շրխկացրեց իր ետևից: 
Սակայն նորից ներս մտավ իսկույն և արագ քայլերով մոտեցավ աղջկան:

— Ի սեր աստծո, Եվա, պահպանիր քեզ, — ասաց լուրջ աղերսանքով — Լսո՞ւմ ես, ինչ եմ ասում: 
Վիշտն առանց այն էլ սպանել է ինձ և, եթե դու էլ հիվանդանաս, էլ չգիտեմ, թե ինչ կպատահի ինձ...
Եվան պինդ փաթաթվեց հոր վզովը:

— Հայրիկ ջան, սովորեցրու, ասա, ինչո՞վ կարող եմ այս սարսափի վիշտը դուրս կորզեմ սրտիցս, ինչո՞վ կարող եմ հանգստանալ:

— Զսպիր քեզ, որդիս, միշտ զսպիր և մտածիր, որ հայր ունիս, մայր ունիս, եղբայր ունիս, վերջապես հորեղբոր աղջիկ ունիս, որոնք բոլորն էլ քեզնով են ապրում: 
Մտածիր և այն մասին, որ եղբայրդ անօգուտ չմեռավ: 
Թող նրա հիշատակը ոգևորի քեզ, և ոչ թե հուսահատեցնի: 
Բոլոր քույրերը պետք է երանի տան քեզ, որ այնպիսի մի պատվական եղբայր ես ունեցել: 
Մինչդեռ հարյուրավոր երիտասարդներ մեր ժամանակում, անձնատուր եղած անձնական վայելքների, շատ անգամ մեռնում են անառակ, ցոփ կյանքի մեջ խայտառակ մահով, քո եղբայրը բոլոր անձնականը մոռացած, գործեց և մեռավ իբրև հերոս իր հայրենակիցների համար:

Մարությանն երկար ժամանակ այսպես մխիթարում էր աղջկան: 
Եվան այժմ նստած էր հոր առաջ բավական հանգստացած, բայց և այնպես արտասուքի կաթիլները դեռևս գլորվում էին նրա աչքերից:

Նույն օրն երեկոյան, երբ Եվան նստած էր իր սենյակում և զբաղված էր ընթերցանությամբ, դուռը բացվեց և ներս մտավ օր. Սահակյանը:

— Եվա ջան, եկել եմ քեզ ուրախացնելու. այսօր նամակ ստացա Աշխենից, տոներին գալիս է,
— Լավ ուրախություն է, — հանգիստ դառնությամբ նկատեց Եվան, առանց գլուխը բարձրացնելու գրքի վրայից:

Օր. Սահակյանը սկզբում զարմացավ. հետո խիստ կոտրվեց:

— Իրավ, այժմ նա ատելի պիտի լինի քեզ համար. նա ոչ չլիներ եղբայրդ այստեղ էր և կենդանի...
— Ուֆ, — բացականչեց Եվան հանկարծական զայրացկոտությամբ և առջևը դրած գիրքը շպրտեց հատակի վրա այնպիսի կատաղի ուժով, որ ահագին թրխկոց բարձրացավ: 
— Ինչե՞ր ես ասում, չեմ հասկանում...
Նրա աչքերը լցվեցին անզուսպ բարկության արտասուքներով:

— Դեռ լավ իմացիր, թե ինչ եմ ասում, հետո հանդիմանիր, եթե արժանի եմ, — ավելացրեց նա, դեմքը վիրավորական կերպով շարժելով օր. Սահակյանից:

Օր. Աահակյանը տեղն ու տեղը սառած մնաց:

— Լավ, էլ ինչու՞ ես բարկանում այդպես, — նկատեց նա մեղմորեն:

— Որովհետև վիրավորում ես:

— Ի՞նչ ասացի, որ վիրավորվեցիր:

— Այն ասացիր, որ... 
Լավ հասկացիր, ես այնքան հիմար չեմ, որ եղբորս հեռանալու պատճառը համարեմ Աշխենին: 
Դրանով ես վիրավորած կլինեի եղբորս զգացումները, ստորացրած կյինեի նրա համոզումները: 
Եղբայրս այն երիտասարդներից չէր, որոնք իրենց վեհ գործի են նվիրում և զոհ գնում այն ժամանակ միայն, երբ տեսնում են, որ իրենց անձնական կլանքի մեջ դժբախտ են: 
Այդպիսի ճարահատված անձնազոհություններն ինձ համար ոչ մի նշանակություն չունին: 
Անձնազոհությունը պետը է լինի ինքնաբերաբար, առանց որևէ կողմնակի դրդիչ պատճառի: 
Ինչպե՞ս կարող եմ ես գնահատել մի զոհված կյանք, երբ այդ կյանքն իր տիրոջ համար արդեն ոչ մի արժեք չի ունեցել. Աշխենը լիներ, չլիներ — եղբայրս դարձյալ կգնար այնտեղ, ուր գնաց և զոհվեց: 
Ես այդպես եմ համոզված: 
Եթե այդպես համոզված էլ չլինիմ, դու ինքդ պետք է աշխատես ինձ այդպես համոզել, եթե գեթ փոքր-ինչ հարգում ես եղբորս հիշատակը և չես ուզում, որ սիրտս կտրեմ նրանից: 
Մինչդեռ դու հակառակն ես անում: 
Մի անգամ ինքն Աշխենն ինձ նույնն ասաց, ինչ որ այս րոպեին դու ասեցիր և ես նրա վրա էլ բարկացա: 
Առհասարակ ես խիստ նեղանում եմ, երբ ինձ վերագրում են մի բան, որ մտքովս անգամ չի անցել:

Օր. Սահակյանն անցավ նրա ետևը և, խոնարհվելով նրա ուսի վրա, ժպտալով նայեց նրա դեմքին:

— Եվա, թույլ կտա՞ս համբուրեմ:

Եվան վիրավորված հանգստությամբ լռում էր:

Իզուր սպասելով նրա պատասխանին, օր. Աահակյանը երկու ձեռքով բարձրացրեց նրա գլուխը և համբուրեց շրթունքներից:

— Գիտե՞ս ինչ կա, Եվա ջան, — ասաց նա, արագորեն մի աթոռ առնելով և նստելով նրա մոտ: 
— Մինչև այժմ ում հետ էլ որ խոսել եմ, ամենքն էլ, ծանոթ-անծանոթ, վիրավորվել են ինձնից: 
Բայց, աստված է վկա, ես, երբեք ոչ ոքի վիրավորելու միտք չեմ ունեցել, ես միայն իմ կարծիքով, ճշմարտությունն եմ ասել, և ինձնից վիրավորվողներից ոչ ոք չի կարողացել ինձ համոզել, որ սխալվել եմ: 
Բայց այս անգամ, քո վերաբերմամբ, պետք է անկեղծ խոստովանեմ, մեղավոր եմ, որովհետև համոզվեցի, որ ճշմարտությունը չեմ ասել: 
Ուստի պետք է ներես ինձ: 
Ի նկատի ունեցիր, որ այս առաջին անգամն է, որ ինձնից վիրավորվողից ներողություն եմ խնդրում: 
Այդ նշանակում է, որ ես լիովին համոզված եմ, որ սխալվել եմ: 
Ես շատ ուրախ եմ, որ սխալվել եմ, որովհետև գիտե՞ս, թե ինչպիսի հարված պիտի լիներ քո ատելությունն Աշխենի համար, որը բառիս բուն նշանակությամբ պաշտում է քեզ: 
Ուզո՞ւմ ես, ցույց տամ նրա նամակը, տես ինչպիսի կարոտով է քեղ հիշում, ինչպիսի՛ ուրախություն է հայտնում, որ շուտով պիտի տեսնի քեզ:

— Գիտեմ. նույնն ինձ է գրում, — ասաց Եվան խռովածի պես ...
Օր. Սահակյանը կռացավ, հատակից վերցրեց գիրքը և դրեց նրա առաջ:

— Ոզու՞մ ես ուղիղն ասեմ Եվա: 
Ես իսկապես եկա քեղ մոտ այն նպատակով, որ իմանամ, թե ինչպես ես տրամադրված այժմ դեպի Աշխենը, և դիտմամբ այդ նպատակով էլ ասացի այն, ինչից որ վիրավորվեցիր և գիրքը գլխովս տվիր: 
Ես կասկածում էի և եթե տեսնեի, որ եղբորդ մահն այս կամ այն կերպ կապում ես իսկապես Ա՛շխենի հետ, պետք է հնար գործ դնեի հակառակը համոզելու քեզ: 
Եվ փառք աստծո, որ ինքդ ասացիր այն, ինչ-որ ես պետք է ասեի այդպիսի դեպքում: 
Այժմ ես հանգիստ եմ և միանգամայն շնորհակալ, որ ինձ ազատեցիր մի մեծ դժվարությունից: 
Ինչևիցե, այս վերջացավ: 
Այժմ մի բան եմ ուզում խնդրել քեզ: 
Աշխենը գրում է, որ իր գալու օրը կհեռագրի ձեզ. հեռագիրը որ ստանաս, կհայտնե՞ս ինձ, որ ես էլ գամ կայարան նրան դիմավորելու:

— Ես չեմ գնա կայարան:

— Ինչո՞ւ,
— Չեմ կարող:

Իսկ հա՜՞յրդ: 
Գիտեմ, որ մայրդ չի կարող, հիվանդ է:

Հորս էլ չեմ թողնիլ, որ գնա:

Օր. Սահակյանը կարճ Ժամանակ սիրով նայեց Եվայի հանգիստ և հաստատ վճռականություն արտահայտող դեմքին:

— Հասկանում եմ քեզ, Եվա ջան, — ասաց նա: 
— Բայց իզուր ես կարծում, թե նա այնքան թուլասիրտ կգտնվի, որ չի կարող դիմանալ հարվածին: 
Ճիշտ է, նա բոլորովին չի իմանամ, թե ինչ է պատահել, բայց որքան նրա սիրտն ընղունակ է սիրելու, այնքան և ամուր է հոգին: 
Բացի դրանից չէ՞ որ միևնույն հարվածը պետք է ստանա այստեղ, տանը, խո չե՞ք կարող նրանից թաքցնել...
— Ոչ, ոչ, ոչ, — արտասանեց Եվան անտանելի տանջանքով և գլուխը դրեց սեղանի վրա: 
— Նա գալիս է ուրախ և երջանիկ, կարծելով, թե պիտի գտնի իր թողած նախկին կենսուրախ տունը, մինչդեռ ...
Եվ Եվան լռեց լացակումած:

Օր. Սահակյանը նայեց նրան խորին կարեկցությամբ, ուզում էր շոյել նրա փափուկ մազերը, որոնք, մի գիսակի մեջ հյուսված, փայլում էին ճրագի լույսի տակ, ուզում էր մխիթարական խոսքեր ուսել բայց զգաց, որ դրանով միայն յուղ կարող է թափել կրակի վրա:

— Համենայն դեպս հեռագիրը որ ստանաք, իմաց տուր ինձ, — ասաց նա: 
— Իսկապես որ շատ լավ կլինի` ոչ դու գաս, ոչ հայրդ, որովհետև ո՞վ գիտե ինչ կպատահի, որ ձեզ այդպես տեսնի: 
Ավելի լավ է, մենակ ես կգնամ. մինչև տուն հասնելը կնախապատրաստեմ նրան, որպեսզի հարվածը հանկարծական չլինի:

Եվան գլուխը բարձրացրեց արագ, նրա աչքերը լիքն էին արտասուքով:




 --------------------------------------- 


— Խնդրում եմ, Վարո ջան, այդպես արա, — բացականչեց նա: 
— Դու ինձ ազատած կլինիս մի անտանելի դժվարությունից:

14
Մի շաբաթ հետո գիշերը ստացվից Աշխենի հեռագիրը, որով հայտնում էր, թե առավոտվա գնացքով Թիֆլիսում կլինի: 
Եվան հեռագիրն անմիջապես ուղարկեց օր. Սահակյանին:

Առավոտյան օր. Սահակյանը գնաց երկաթուղու կայարան: 
Նա շատ անհանգիստ դրության մեջ էր, և այդ անհանգստությանն ավելանում էր րոպե առ րոպե, քանի մոտենում էր գնացրի ժամանման րոպեն: 
Դեռևս չէի որոշել, թե ինչպես պիտի նախապատրաստեր Աշխենին սարսափելի հարվածին դիմանալու համար: 
Երևակայում էր, թե ինչպիսի ուրախությամբ, ինչպիսի կարոտով Աշխենը պիտի ընկներ իր գիրկը, ինչպիսի անհամբերությամբ պիտի շտապեցներ իրեն շուտով տան հասնելու, Եվային, յուրայիններին տեսնելու համար: 
Եվ ինքը մի քանի կցկտուր խոսքերով միանգամայն պիտի ջախջախեր նրա ուրախությունը և նրա սիրած, անձկալի երիտասարդի չարաչար մահվան սարսափելի գույժը պիտի տար նրան: 
Օր. Սահակյանը սարսափում էր երևակայել, թե ինչ կպատահեր Աշխենին, և զգում էր, որ կորցնում է իր քաջությանը:

Հեռվից խուլ կերպով լսվեց շոգեմեքենայի սուլոցը: 
Օր. Սահակյանը կանգ առավ պլատֆորմի ծայրին և աչքը տնկեց այն կողմը, որտեղից պիտի երևար գնացքը: 
Մի-երկու րոպեից երկու բլրի խոր միջանցքում, պայծառ սպիտակին տվող ձյունի ֆոնի վրա, երևաց շոգեմեքենայի հուժկու սև կուրծքը և ապա վագոնների երկայն շղթան: 
Պլատֆորմին մոտենալիս շոգեմեքենան դանդաղեցրեց ընթացքը և համրընթաց առաջ սողաց դեպի պլատֆորմի մյուս ծայրը: 
Վագոնները մեկը մյուսի ետևից միակերպ խուլ գռգռոցով անցնում էին օր. Սահակյանի առջևով: 
Օր. Սահակյանը նայում էր ամեն մի լուսամուտի: 
Բոլոր լուսամուտները փակ էին: 
Բայց ահա լուսամուտներից մեկի ապակին ցած ընկավ հանկարծ, և երևաց Աշխենի գլուխը:

— Վարո ջա՛ն, ողջո՛ւյն, ողջո՛ւյն, — աղաղակեց Աշխենը ձեռքը շարժելով դիպի նա:

Օր. Սահակյանն առաջ վազեց: 
Գնացքը դեռևս կանգ չէր առել, որ նա թռավ վագոնի սանդուղքի աստիճանը, շտապով բարձրացավ վերև և ներս մտավ:

Աշխենը կախվեց նրա վզից և սկսեց համբուրել նրան երկարատև և ամուր:

— Վերջապես դարձյալ տեսա քեզ... ինչքան կարոտել էի, տեր աստված, ինչքան կարոտել, — ասում էր նա: 
— Երևակայիր. գալիս էի ու մտածում, հանկարծ որ գնացքը շուռ գա ու տակովն անի, ի՞նչ կլինի... 
Ես խո չե՞մ տեսնիլ իմ Վարոյին, իմ...
Հանկարծ Աշխենը թողեց ընկերուհուն և նայեց չորս կողմը:

— Եվան ո՞ւր է, — հարցրեց նա: 
— Երևի նա, հայրիկը, մայրիկը դուրսն են: 
Հա՞:

Աշխենր վրա ընկավ լուսամուտին և տենդային անհամբեր հայացքով սկսեց որոնել յուրայիններին պլատֆորմի վրա խռնվող հասարակության մեջ:

— Ո՞ւր են... չկան... չեն երևում... 
Երևի դահլիճումն են: 
Հա՞, — դարձավ նա օր. Սահակյանին զարմացած:

— Նրանք չեն եկել:

— Չեն եկե՞լ ... ինչո՞ւ:

— Որովհետև... 
Եվան մի քիչ տկար է ... 
Ես ինքս խորհուրդ չտվի, որ այս սառնամանիքին դուրս գա տնից, թե չէ ինքը շատ էր ուզում գալ... 
Հայրն էլ, մայրն էլ չկամեցան նրան մենակ թողնե ... 
Դե՛հ, որոնք են քո իրեղենները, վերցնենք գնանք:

Աշխենը բռնեց օր. Սահակյանի ձեռքից և շատ լուրջ հայացքով նայեց նրա շփոթված աչքերին:

— Ապասիր, ի՞նչ տեսակ ես խոսում, — ասաց նա թերահավատությամբ և սաստիկ վախեցած: 
— Ինչպե՞ս թե տկար... 
Պառկա՞ծ է:

— Չէ: 
Հարբուխ ունի և հազում է:

— Ճի՞շտ ես ասում, — շատ լուրջ կերպով հարցրեց Աշխենը փորձող հայացքը չհեռացնելով ընկերուհու աչքերից:

— Զարմանալի է, ի՞նչ ունիմ խաբելու, — բացականչեց Սահակյանն ինքն իր դեմ զայրացած, որ այդքան շփոթվում է սուտ խոսելուց և Աշխենի սուր հայացքից:

Աշխենը նույն փորձող սառն հայացքով մի րոպե դարձյալ նայեց նրա աչքերին, հետո, շուռ եկավ և սկսեց հավաքել իրեղենները:

— Զարմանալի է, շատ զարմանալի, — ասում էր նա կարծես ինքն իրեն:

— Սպասիր, այդքանը չես կարող տանել, մի բան ինձ տուր:

Աշխենն իր բարձը տվեց ընկերուհուն, մնացածն ինքն առավ և առաջ ընկավ:

Օր. Սահակյանն հետևեց նրան: 
Նա ամենևին չէր զարմանում Աշխենի հանկարծ տիրած սառնության վրա. մինչև իսկ, կարծես, ուրախ էր, որ Աշխենն արդեն նախազգում էր, որ իրենց տանն ինչ-որ դժբախտություն է պատահել:

Աշխենը վազում էր. կարծես մոռացել էր, որ օր. Սահակյանն իր հետ էր: 
Կայարանի հրապարակում շտապով բարձրացավ մի կառք: 
Օր. Սահակյանը նստեց նրա կողքին: 
Կառքն առաջ շարժվեց:

— Ուրի՞շ, ի՞նչ կա, ի՞նչ չկա ձեր գյուղում: 
Մինասյանն ինչպե՞ս է, — հարցրեց օր. Սահակյանը բռնի աշխույժով և ուզում էր նույն եղանակով էլ շարունակել, բայց լռեց, տեսնելով Աշխենի զարմանալի լուրջ, սառն հայացքը, որ նա հառել էր իր աչքերին:

— Ես զարմանում եմ քեզ վրա, Վարո, — ասաց Աշխենը: 
— Մի՞թե հիրավի դու ինձ երեխայի տեղ ես դնում և կարծում ես, որ կարելի է ինձ խաբել: 
Ասա՛ ճշմարիտը, ասա՛ միանգամից, — ի՞նչ է պատահել մեր տանը:

Աշխենի համառ հայացքից, նրա հրամայական ձայնից օր. Սահակյանն այն աստիճան շփոթվեց, որ դեմքն անգիտակցաբար շրջեց նրանից: 
Այնուհետև զգաց, որ Աշխենը մատները սաստիկ սեղմում են իր թևը, և երբ դարձավ ու նայեց ընկերուհու դեմքին, վախից քարացավ. — Աշխենի դեմքը մեռելի գույն էր ստացել, աչքերը չռած էին անսովոր սարսափով:

— Մեռե՞լ է, — աղաղակեց Աշխենը խելագարի պես:

— Ո՞վ... ի՞նչ ես ասում:

— Եվան:

— Գի՞ժ ես, ինչ ես, ինչեր ես դուրս տալիս:

— Ասա, թե չէ` այս րոպեիս ինձ կառքի տակ ձգեցի:

Եվ Աշխենը մինչև անգամ փորձեց, որ վեր կենա, բայց օր. Սահակյանը վրա ընկավ նրան և պինդ պահեց իր տեղը:

— Հիմա՛ր, խելագա՛ր, — բացականչեց նա: 
— Տեղդ հանգիստ նստիր, թե չէ... 
Ինչե՛ր ես անում, ի՛նչ հիմար բաներ ես մտածում: 
Ո՞րտեղից խելքիդ փչեց, թե մեռել է: 
Մեռել է, չէ, փտել է:

— Ա՛խ, անաստված, ինչո՞ւ ես սպանում ինձ, — արտասանեց Աշխենը սրտաճմլիկ ձայնով, և նրա աչքերը լքվեցին արտասուքով:

— Աշխեն ջան, խնդրում եմ հանգիստ մնա. Եվան ողջ և առողջ է, աստված է վկա, երդվում եմ արևովդ, ողջ և առողջ է:

— Չէ, չեմ հավատում, Վարո ջան. մեր տանը մի բան պատահել է, և դու ծածկում ես ինձնից:

— Հա, պատահել է, հիմա՞, — բացականչես օր. Սահակյանն ինքն իր անվստահության վրա զայրացած:

Աշխենը նոր սարսափով վրա ընկավ նրա ձեռքերին:

— Պատահե՞լ է... ի՞նչ ... ո՞ւմ... 
Ասա, աղաչում եմ, ասա:

Օր. Սահակյանը կամեցավ մի անգամից վերջ տալ այդ անտանելի գրությանը:

— Պատահել է, բայց ... ոչ Եվային, ինչպես դու ես կարծում:

— Հապա՞... հայրիկի՞ն... մայրիկի՞ն... 
Սուրենի՜ն... 
Հա՞:

— ՉԷ, չէ:

— Հապա՞, հապա՞:

— Դե, էլ, ո՞վ մնաց... ինքդ հասկացիր, էլի ...
— Արմենակի՞ն, — ճչաց Աշխենն այնպիսի սարսափելի ձայնով, որ կառապանը ետ նայեց:

— Այո, — կարճ պատասխանես օր. Սահակյանը, վախենալով նայել նրա դեմքին:

Աշխենը հանկարծ սաստիկ թուլություն զգաց ամբողջ մարմնի մեջ. ուզում էր էլի, ըստ երևույթին, ինչ-որ հարցնել, բայց ձայնը չհպատակեց նրան: 
Ինչ-որ սև բան, մշուշի պես, եկավ ծածկեց նրա աչքերի առաջը: 
Նա կամաց ետ ընկավ կառքի խորքը, և նրա ածքերի կոպերը ծածկվեցին:

Օր. Սահակյանը սաստիկ վախեցած վրա ընկավ նրա սառույց կտրած ձեռքերին:

— Աշխե՛ն...
Աշխենը աչքերը բաց արեց, և նրա անմիտ հայացքն ընկավ ընկերուհու վախից չռած աչքերին:

— Սիրտդ խո չի նեղանում: 
Աշխենը գլուխը շարժեց:

— Չէ, — շշնջաց նա հազիվ քսելի ձայնով և հենց այնպես էլ սառած մնաց:

Այնուհետև մինչև տուն հասնելը երկու ընկերուհիներից ոչ մեկը գրեթե ոչ մի խոսք չարտասանեց: 
Օր. Սահակյանը, Աշխենի սառած ձեռքն իր ձեռքի մեջ առած, երբեմն-երբեմն անհանգիստ հայացք էր ձգում նրա կտավի գույն ստացած դեմքին, իսկ Աշխենը, ետ ընկած կառքի խորքը անմիտ հայացքով անթարթ նայում էր կառապանի մեջքին և, ըստ երևույթին, ամենևին չէր իմանում, թե որտեղ է ինքը և ուր է գնում:

Կառքը վերջապես կանգ առավ Մարությանների տան առաջ: 
Օր. Սահակյանը շտապով իջավ և սեղմեց դռան զանգի կոճակը:

— Աշխե՛ն, իջիր, հասանք, — կանչեց նա:

Աշխենը, ըստ երևույթին բոլորովին հանգիստ, կամաց վեր կացավ կառքից և իջավ: 
կառքից: 
Օր. Սահակյանը բռնեց նրա ձեռքը տարավ դեպի դուռը, որ հենց նոր բաց արեց ծառան:

Աշխենը չտեսավ իրենց հին ծառայի բարևը, մտավ և հանդարտ քայլերով սկսեց բարձրանալ սանդուղքով, ձեռքով վանդակապատից բռնած: 
Հազիվ մինչև սանդուղքի գլուխը հասած, այլևս չկարողացավ առաջ գնալ և ուժասպառ հիվանդի պես, նստեց վերջին աստիճանի վրա:

Օր. Սահակյանը բոլոր իրեղենները տվեց ծառային, շտապով վճարեց կառապահին և հասավ ընկերահուն:

— Ի՞նչու ես նստել, վեր կաց, — ասաց նա և ուզեց օգնել, որ Աշխենը վեր կենա:

— Սպասիր, մի քիչ հանգստանամ, ծնկներս դողում են, — ասաց Աշխենը կամաց: 
— Զարմանալի է, ամբողջ մարմինս կարծես փալաս է դարձել, — ավելացրեց նա և գլուխը դրեց ծնկանը հենած ձեռքի վրա:

Այդ րոպեին սենյակներից մեկի դուռը բացվեց և նախասենյակը դուրս վազեց Եվան:

— Քույրիկ ջան, — աղաղակեց նա:

Աշխենը ցնցվեց, արագ բարձրացավ և կամաց ընկավ նրա գիրկը:

Մինչդեռ նրա գլուխը խաղաղ հանգչում էր հորեղբոր աղջկա ուսի վրա, Եվան իր գրկի մեջ պինդ սեղմելով նրա նիհար իրանր, հուսահատական հեկեկանքով համբուրում էր նրա հանգած աչքերը, նրա սառը շրթունքները: 
Այդ հեկեկանքի և համբույրների մեջ միացած էին կարոտը, վիշտը և մխիթարելու անհույս ցանկությունը:

— Մի՜թե ես քեզ այսպես պիտի ընդունեի, քույրիկ ջան, — ասում էր նա: 
— Մի՞թե ուրախության արտասուքների տեղ` վշտի և հուսահատության արցունքներ պիտի թափեի, իմ սիրելի, իմ անգին քույրիկ ...
Օր. Սահակյանը տեսավ, որ բանը հեռու կարող է գնալ և ուզում էր բաժանել նրանց, բայց այդ միջոցին Աշխենը կարծես հանկարծ ուշքի եկավ ինչ-որ խոր թմրությունից, կամաց ազատվեց Եվայի գրկից: 
Նրա գլուխն առավ իր ձեռքերի մեջ ու անձկալի վշտով համբուրեց նրա շրթունքները: 
Բայց նրա ալքերն առաջվա պես ցամաք էին. առաջվա պես լուռ էր նա. նրա բերնից վշտի ոչ մի խոսք, ոչ մի հառաչանք դուրս չէր եկել դեռ:

Արագ քայլերով դուրս եկավ Մարությանը:

Աշխենը մեկ ուզեց առաջ գնալ դեպի նա, բայց կանգ առավ քարացած, հանցավորի պես:

Մարությանը մոտեցավ նրան, գրկեց և համբուրեց նրա մազերը:

— Բարով ես եկել, զավակս, — ասաց նա, և նրա ձայնր սաստիկ դողաց:
Նա կուլ տվեց թուքը և հարցրեց. — առո՞ղջ ես:

Այխենը բոլորովին կարկամած, միայն գլխով արավ:

— Պետք է ներես, որ մեզնից ոչ ոք չկարողացավ գալ քեզ դիմավորելու, — ասաց Մարությանն այս անգամ ավելի հանգիստ: 
— Օրիորդ Սահակյանը, երևի, ակած կլինի քեզ պատճառը: 
— Բան չկա, զավակս: 
Փառք տանք աստծուն, արհամարհանքով նայենք անպետքների վրա և մխիթարվենք նրանով, որ մեր կորուստն ապարդյուն կորուստ չէ: 
Սա մի զոհ էր, որ տվինք հայրենիքի սեղանի վրա... 
Դե, ներս եկեք, այստեղ ցուրտ է:

Ասիական փոքրիկ թախտի վրա կուչ էր եկել Թեկլեն: 
Այն աստիճանի փոխվել էր նա, որ Աշխենն առաջին նվագ չճանաչեց նրան: 
Վերին աստիճանի խղճալի տպավորություն էր գործում նա իր ցամաքած աչքերով և սառած դեմքով. նրա վշտի բոլոր հյութը կարծես քամվել ցամաքել էր:

Աշխենը չոքեց նրա առաջ, առավ նրա ձեռքը և լուռ համբուրեց:

Թեկլեն գրկեց նրա գլուխը, շրթունքները կպցրեց նրա ճակատին, այնուհետև, ցամաք աչքերով նայելով նրա աչքերին, սկսեց խաղաղ կերպով սգալ իր որդու մահը:

— Դու գնացիր և եկար, Աշխեն ջան, բայց գիտե՞ս, որ նա, իմ Արմենակս, էլ չի գալ, էլ չեմ տեսնիլ նրան... 
Անօրենները կախեցին նրան, խեղդեցին, որդի ջան... 
Ավելի լավ չէր լինիլ, որ իմ որդին իմ ձեռքերի վրա մեռներ... 
Գոնե կգիտենայի, թե որտեղ է նրա գերեզմանը և ամեն անգամ կգնայի կողբայի իմ վիշտը... 
Իսկ այժմ ո՞ւր գնամ ես, ո՞ւր փնտրեմ գերեզմանը:

Մարությանը չկարողացավ դիմանալ կնոջ այդ սրտաճմլիկ խոսքերին և բարձրաձայն հազալով դուրս գնաց շտապով:

Եվան թաշկինակը պինդ սեղմել էր աչքերին, և հեկեկանքը պատռում էր նրա սիրտը:

Օր. Սահակյանը նույնպես լալիս էր:

Աշխենն էր միայն, որ, կարծես անտարբեր ու հանգիստ լսում էր դժբախտ մոր ծանր վշտի խաղաղ արտահայտությունները, նրա առաջ չոքած: 
Նրան թվում էր, թե այդ ողբն իր համար է, թե ինքն է այդ ողբի առարկան: 
Եվ նա բոլորովին սառն էր ու անզգա, ինչպես մեռելը իր մահը ողբացողի առաջ ...
Աշխենը քաշվեց իր նախկին սենյակը, որ Եվան առանձին խնամքով պատրաստել էր առաջվա նման: 
Օր. Սահակյանն ու Եվան, խիստ անհանգստացած էին նրա տարօրինակ դրությունից, չէին կամենում մենակ թողնել նրան, բայց նա ասաց, որ ուզում է մի քիչ հանգստանալ, որովհետև հոգնած է և գիշերը չի քնել:

Եվ Աշխենը մենակ մնաց: 
Նա պառկած մահճակալի վրա, ձեռքերը դրեց գլխի տակ և քարացած աչքերը հառեց առաստաղին: 
Նրա դժգույն դեմքը դեռևս պահպանում էր առաջվա խաղաղ արտահայտությունը: 
Անակնկալ հարվածը կարծես բոլորովին բթացրեք էր նրա զգացումները: 
Ամեն ինչ նրա աչքում անշարժացել, սևացել էր, ինչպես սոսկալի հրդեհից հետո ծաղկափթիթ մի անտառ: 
Արմենակն այլևս չկար. այդ միևնույնն էր, թե հանգել էր այն փարոսը, որ լուսավորում էր իր դժվարին ճանապարհը: 
Այժմ ումի՞ց պիտի ստանար այն լույսն ու հույսը, որոնցով առաջնորդվում էր մինչև այժմ է Փորձության այս տաժանելի ժամին նա ավելի, քան երբևիցե, զգում էր, որ իր նոր սկսած գործունեության մեջ միակ խթանն ու քաջալերողն եղել է այն երիտասարդը, որին նվիրել էր իր կուսական սիրտն անդրանիկ սիրո բոլոր զորությամբ: 
Շատ անգամ, երբ գյուղական մռայլ կյանքի մեջ սովոր փափկակեցության ձգացումը պաշարել էր նրան և նա հուսահատված սկսել էր ողբալ իր անձնական դժբախտությունը, վերջ ի վերջո մխիթարվել և քաջալերվել էր միմիայն այն գիտակցությամբ, թե ո՞րքան պիտի ուրախանա Արմենակը, երբ իմանա, թե իր սիրած աղջիկը գործունեության ինչ ասպարեզ է ընտրել: 
Եվ նրան նոր ուժ, նոր եռանդ էր տալիս այն հույսը, թե կգա ժամանակ, երբ երկարամյա գործունեությունից հոգնած-վաստակած երկու սիրող սրտերը դարձյալ կհանդիպեն իրար միևնույն հարի տակ, ուր երկուսն էլ սնվել ու սիրել են իրար և պայծառ զգացումներով, կայտառ հոգով կպատմեն իրար, թե իրենցից յուրաքանչյուրն ինչ է արել: 
Նրանք կնայեն իրար առաջվանից ավելի մեծ անձկությամբ, նրանց փոխադարձ սերն ավելի ևս հաստատուն կլինի, սակայն ոչ այնպես աչք կուրացնելու չափ պաչծաո և այրելու չափ տաք, ինչպես ամառային արևի ճառագայթները, այլ անդորր ու քնքուշ, ինչպես գարնանային լուսնի լույսը: 
Երիտասարդական անդրանիկ սիրո կամովի ճնշված ցգացումն այլևս խուլ բողոք չի բարձրացնիլ առաջվա պես, աստծո սեղանի առաջ ողջակեզ գառան նման խոնարհ իր վիճակին՝ կասի. «ախ, այսպես ավելի լավ է»: 
Եվ երբ կգա հրաժեշտի ժամը և կկոչի նրանը նորից ի գործ, նրանք նույն պայծառ զգացումներով, նույն կայտառ հոգով և նոր ուժ, նոր եռանդ ստացած՝ կբաժանվեն իրարից, շարունակելու համար իրենց բարի գործը թշվառների օգտին... 
Ա՛խ, ցնորքներ, քաղցրի՜կ ցնորքներ... ո՞ր եք, ո՞ւր թռաք այդպես հանկարծ, այդպես անակնկալ... 
Նրա առաջ կանգնած է այժմ իրականությունը, դաժան, անողոք իրականությունը. եկավ և իր ահավոր շնչով հօդս ցնդեցրեց հրաշալի երազները, որոնցից դուրս խավարի և մահվան թագավորությունն է ... 
Էլ ինչո՞վ մխիթարվի, ինչո՞վ հուսա, ինչո՞վ նոր եռանդ, նոր ուժ ստանա... 
Աղբյուրը ցամաքեց, ծաղիկը պիտի թողնի անջուր, պապակած...
Դուռը զգուշորեն բացվեց, և ներս մտավ Եվան:

Աշխենը անձնատուր եղած իր մտքերին, նայեց նրան այնպիսի հայացքով, որից երևում էր, որ չի տեսնում նրան, հետո մեքենայաբար վեր կացավ և նստեց:

Եվան չոքեց նրա առաջ և. առավ նրա ձեռքը: 
Երկար ժամանակ արտասվալից աչքերով, անհուն սիրով ու կարեկցությամբ լուռ նայում էր Աշխենի գունատ, անզգայացած դեմքին:

— Այնպես հասկանում եմ քո վիշտը, քույրիկս, — վերջապես ասաց նա գրեթե շշնջալով, կարծես վախենալով խանգարել րոպեի հանդիսավորությունը: 
— Ես էլ, երբ անակնկալ իմացա եղբորս մահը, քեզ պես անզգա էի դարձել, չէի իմանում ինչ է պատահում ինձ և արտասուքի ոչ մի կաթիլ չէի կարողանամ թափել: 
Բայց հետո, բայց այժմ և այսուհետև ես միշտ լաց եմ եղել, լալիս եմ և պիտի լալ, քանի որ եղբորս հիշատակը կենդանի կմնա սրտումս: 
Ասում են, որ ժամանակն ամենակարող է, որ նա բուժում է բոլոր վշտերը: 
Եթե այդ ճշմարիտ է, եթե, հիրավի, ժամանակն այնպես պիտի անի, որ ես այլևս այսպես չպիտի տանջվեմ եղբորս մահվան համար և պետի մոռանամ նրան, — ես այդ չէի կամենալ, երբեք, երբեք, որովհետև այդ կնշանակեր, թե եղբայրս միևնույնն է եղել ինձ համար, ինչ-որ մի անշունչ առարկա, մի խաղայիք, որը ձեռքիցս ընկել կոտրվել է, և ես սկզբում ափսոսացել եմ, հետո մոռացել: 
Ոչ, այդ սարսափելի է, այդ անկարելի է, չեմ ուզում: 
Եթե հնարավոր լիներ, որ հավիտյան ապրեի, — սիրով կկրեի սրտիս մեջ այս անտանելի վիշտը, որպեսզի դրանով լիովին արտահայտած լինեի այն զգացումները, որ ես տածել եմ դեպի եղբայրս: 
Եղբորս մահից հետո ես այլևս ոչ մի ուրախություն չեմ ուզում. այդ սրբապղծություն կլիներ, այդ անարգանք կլիներ նրա հիշատակին: 
Իմ ուրախությունն իմ այդ վիշտն է. որ հպարտությամբ կրում եմ սրտիս մեջ և կփայփայեմ միշտ, քանի կենդանի եմ...
Մինչդեռ Եվան իրեն հատուկ կրակոտ արտահայտություններով իր վիշտն էր թափում հորեղբոր աղջկա առաջ, Աշխենը նստած էր անշարժ, անթարթ նայում էր նրա արտասվալից աչքերին և թվում էր, թե լսում է նրան առանց որևէ կարեկցության:

Եվան լռեց և կարծես հոգնած, գլուխը դրեց Աշխենի ծնկներին:

— Կարո՞ղ ես պատմել, թե ինչպես է պատահել նրա մահը, — կամաց հարցրեց Աշխենը:

Եվան վեր կացավ, դուրս գնաց և շատով վերադարձավ Բազենյանից ստացած հեղափոխական թերթը ձեռքին:

— Ահա կարդա, — ասաց նա ցույց տալով եղբոր մահվան վերաբերյալ տեղեկությունը:

Աշխենը թերթն առավ նրա ձեռքից և սկսեց կարդալ լուռ և խիստ ուշադիր: 
Կարդալուց հետո ձեռքերը թուլացած ընկան ծնկների վրա, և երկար ժամանակ նստած էր լուռ, գլուխը կրծքին խոնարհած: 
Հանկարծ գլուխը բարձրացրեց և հարցրեց.
— Ուրիշ տեղեկություն չունի՞ք:

— Մեր ունեցած տեղեկությունն այդ է միայն, — պատասխանեց Եվան:

— Ինչպե՞ս, սրա՞նից եք միմիայն իմացել:

— Այո:

Աշխենի մեռած դեմքը հանկարծ կենդանություն ստացավ, լույսը վառվեց նրա հանգած աչքերի մեջ: 
Նա վեր թռավ տեղից:

— Իսկ եթե սու՞տ լինի, — աղաղակեց նա: 
— Քի՞չ այսպիսի ստեր են գրում ժողովրդին գրգռելու համար...
Եվան վշտահար շարժեց գլուխը:

— Մենք էլ սկզբում այդպես էինք կարծում, — ասաց նա, — բայց ստուգեցինք և, դժբախտաբար, ճիշտ դուրս եկավ: 
Ա՜Խ, եթե սուտ լիներ, եթե սուտ լիներ, — ավարտեց Եվան ծանր հառաչանքով:

Խաբուսիկ հույսը հանգավ Աշխենի աչքերի մեջ: 
Նորից թուլացած նստեց, խոնարհվեց ծնկների վրա և ճակատն առավ ձեռքերի մեջ: 
«Եթե սուտ լիներ... եթե սուտ լիներ ...» — կրկնում էր մտքումը Եվայի խոսքերը:

Եվան նստեց նրա մոտ և այս անգամ հանգիստ կերպով սկսեց մանրամասնորեն պատմել, թե եղբոր մահվան գույժն ինչ ազդեցություն և հետևանք ունեցավ իրենց տանը, թե ինչու այդ մասին ոչինչ չէին գրում Աշխենին և ինչու իրենցից ոչ ոք չգնաց երկաթուղու կայարան նրան դիմավորելու, բայց Եվան ոչ մի խոսք չարտասանեց Բազենյանի մասին, որը պատճառ էր դարձել Արմենակի մահվան գույժն առնելուն: 
Բազենյանի մասին ոչին չէր ուզում պատմել ոչ թե նրա համար, որ ամաչում էր Աշխենից և չէր ուղում, որ նա իմանա, թե ինչպես ինքը խաբվել էր այդ բախտախնդիր երիտասարդից, այլ նրա համար միայն, որ նույնիսկ Բազենյանի անունը լոկ խորին զզվանք ու զայրույթ էր ազդում նրան:

Եվան լռեց և սպասում էր, թե Աշխենը կխոսի, բայց Աշխենը շարունակ խոնարհված էր ծնկների վրա և այնքան հանգիստ էր երևում, որ թվում էր, թե մինչև անգամ չի շնչում: 
Եվան կամաց գրկեց նրա իրանը:

— Աշխեն ջան, ինչո՞ւ չես խոսում, — հարցրեց նա այնպես, ինչպես խոսում են ծանր հիվանդների հետ:

Աշխենը նստեց ուղիղ: 
Նրա աչքերը բացված էին լայն և կենտրոնացած նայում էին անորոշ տարածության մեջ:

— Ի՞ նչ խոսեմ, — ասաց նա մեռած ձայնով:

— Ես ի՞նչ գիտեմ: 
Գոնե մի կերպ արտահայտիր վիշտդ:

— Ինչպե՞ս արտահայտեմ: 
Մազերս փետե՞մ, աղաղակե՞մ, թավալգլո՞ր գամ...
— Չէ, ինչու: 
Բայց... ախր դու չափազանց ուրիշ տեսակ ես դարձել ... 
Ես քեզ համար եմ ասում, քեզ համար եմ հոգում:

Աշխենը նայեց Եվայի աղերս ող աչքերին և դառն կերպՎ Ժպտաց:

— Ի՛նձ համար ...
— Այո՛: 
Ես վախենում եմ, որ այդպես դու կհիվանդանաս:

Աշխենը շարժեց գլուխը:

— Ա՛յ խեղճ, ա՛յ թշվառ, այսուհետև քանի՞ գրոշ արժե իմ կյանքը, որ այդքան հոգում ես: 
Մինչև այժմ ես մի պայծառ աստղ ունեի, որ լուսավորում էր ճանապարհս, հանգավ այդ աստղը, այսուհետև դեպի ո՞ւր խարխափեմ... 
Պայծառ լույսից հետո հանկարծ զարհուրելի խավար է տիրել չորս կողմս... 
Ես այլևս ոչինչ չեմ տեսնում, ոչինչ ... 
Դեպի ու՞ր խարխափեմ ...
Հանգիստ, հանդիսավոր կերպով արտասանած այդ խոսքերից յուրաքանչյուրի վրա Եվան սարսուռ էր զգում իր ամբողջ մարմնի մեջ: 
Նա տեսավ, որ միևնույն հեղաշրջումըր, որ կատարվել էր իր, կատարվում է և Աշխենի մեջ: 
Եվան այժմ միայն զգաց, թե որքան սարսափելի բան էր այդ:

— Այդ դո՞ւ ես ասում, Աշխեն, — շշնջաց նա, սարսափահար թեքվելով դեպի նրա դեմքը:

Աշխենը, պատասխա[Oնելու տեղ, նորից խոնարհվեց ծնկների վրա, դեմքն առավ ձեռքերի մեջ, և նրա ուսերն ու մեջքը սաստիկ ցնցվեցին:

Եվան մի ձեռքով գրկեց նրա իրանը, մյուս ձեռքով` գլուխը և շրթունքները սեղմեց նրա բարակ նիհար վզին:

Կարեկցության և ողջագուրանքի այդ լուռ արտահայտությունից Աշխենն այլևս չկարողացավ խեղդող հեկեկանքը: 
Նա սկսեց լալ ծանր և ուժգին: 
Լալիս էր տղամարդու պես, քարե արտասուքներով:

10
Աշխենը գրեթե ամենևին դուրս չէր գալիս իր սենյակից Թեյի, ճաշի և ընթրիքի ժամանակ միայն, երբ նրան հրավիրում էին սեղանատուն, դուրս էր գնում հանդարտ քայլերով, ցույց էր տալիս, թե ատում, խմում է, բայց իսկապես ոչինչ չէր ուտում, ոչինչ չէր խմում և նորից փակվում էր իր սենյակում: 
Եվ այդ բոլոր ժամանակ լուռ էր ձկան պես: 
Մինչև որ բան չէին հարցնում, ինքն ամենևին չէր խոսում: 
Նրա դեմքն այնքան անշարժացել, քարացել էր, որ թվում էր, թե այլև ոչ մտածում է, ոչ էլ զգում: 
Օր. ՍաՀակյանն ամեն օր այցելում էր նրան և ամեն անգամ հեռանում էր խիստ մտահոգ դրության մեջ: 
Պակաս մտահոգ դրության մեջ չէր նաև Մարաթյանը, որին խիստ ազդել էր եղբոր աղջկա վիշտը: 
Նույնիսկ Թեկլեն, մոռանալով իր դրությունը, ամեն անգամ հոգացողությամբ հարցնում էր Աշխենին, թե ինչո՞ւ է այդպես, հիվանդ խո չէ՞: 
Իսկ Եվան պարզապես հուսահատված էր. ոչինչ այնքան չէր վախեցնում նրան, որքան Աշխենի տարօրինակ հանգստությունը և լռությունը: 
Պատահում էր երբեմն, որ ինքը մինչև անգամ ամբողջ ժամերով խոսում էր հորեղբոր աղջկա հետ և Աշխենի բերանից գրեթե ոչ մի ձայն, ոչ մի շշուկ չէր լսում: 
Նրա սիրտը ճաքում էր. նա ընկնում էր Աշխենի ոտները, արտասվալից աչքերով աղաչում-պաղատում էր, որ ձայն հանի, բան ասի: 
«Ի՞նչ ասեմ ասեմ, Եվա», — այդ էր լինում Աշխենի պատասխանը: 
Եվան իր մահճակալը տեղպփոխել էր Աշխենի սենյակը, որպեսզի գիշերները նրան մենակ թողած չլինի: 
Ամեն գիշեր, երբ բարի գիշեր մաղթելով, ցույց էր տալիս, թե քնում է, վերմակի տպկից երկար դիտում էր Աշխենին և տեսնում էր, որ նա, անշարժ պառկած, վշտահար կենտրոնացած հայացքով անթարթ նայում է անորոշ տարածության մեջ: 
Երբ այնուհետև, առավոտները, Եվան նայում էր նրան, տեսնում էր, որ նա կամ ամենևին չի քնել, կամ շատ քիչ է քնել — այնքան նրա դեմքը գունատ, աչքերը ուռած, կարմրած և մեռած էին լինում:

Աշխենի այդ վիճակը տեսնելով, Եվան մոռացեք էր իր սեփական վիշտը: 
Նա մտաբերում էր Աշխենի վերջին նամակը, համեմատում էր այդ նամակի մեջ արտահայտված ուրախությունը հորեղբոր աղջկա այժմյան թշվառության հետ, և անհուն կարեկցությունից ճմլվում էր նրա սիրտը, արտասուքով լցվում էին նրա աչքերը: 
Զգում էր, որ եթե Աշխենը վշտի և հուսահատության արտասուքներ թափեր, խոսքեր արտասաներ, — այնքան չէր ազդիլ իրեն, որքան ազդում էր իր այդ վերին աստիճանի խաղաղ դրությամբ, այդ հանդարտ, ցամաք աչքերով, այդ անտրտունջ լռությամբ: 
Նրա առաջ ներկայանում էր վերին աստիճանի սրտաշարժ մի պատկեր. նա տեսնում որ, բարձրաձայն բողոքելու իրավունք ունեցողը լուռ և անտրտունջ խոնարհվում է ճակատագրին: 
Դա զուտ քրիստոնեական համբերության փառավոր մի հաղթանակ էր, որ մի աղջիկ, մի թույլ արարած, կարողանում էր մարմնացնել իր մեջ:

Աշխենի անհուն վիշտն այդպիսի արտահայտությամբ իսկապես ոչ թե վիշտն էր ներկայանում Եվային, այլ հոգին ու սիրտը վեհացնող, մարդուն իր բոլոր մարմնական-անցողականը մոռացնող և աստվածության հասնող գերբնական մի երջանկության, որին նախանձում էր բոլոր սրտով: 
Եվ ինչպե՞ս չնախանձեր, երբ, կամա-ակամա համեմատելով, տեսնում էր, թե ի՞նչ ահագին վիհ կար իր սիրած երիտասարդի — Բազենյանի և Աշխենի սիրած երիտասարդի — Արմենակի միջև: 
Եվ մինչդեռ ինքն իր սիրած երիտասարդի լոկ անունն անգամ միշտ քստմնելով պիտի հիշի, Աշխենը, ընդհակառակը, ցմահ պաշտելով, շարունակ պիտի փայփայի իր սրտի խորքում այն երիտասարդի հիշատակը, որի շրթունքները մահվան վերջին րոպեին, ո՞վ գիտե, գուցե նրա անունն են շշնջացել: 
Գոնե Եվան այնպես էր զգում, որ ինքը չափազանց երջանիկ կլիներ, եթե իր սերը ծագեր նման պայմաններում, ինչպես Աշխենինը. և իր սիրած երիտասարդը գեթ հեռավոր կերպով նման լիներ Արմենակին, և մեռներ նման գործի համար, նման պարագաներւււմ, ինչ-որ Արմենակը ...
Մի գիշեր, երբ Եվան, իր մահճակալի վրա պառկած, գաղտագողի կերպով ղիտում էր Աշխենին և անձնատուր էր եղել այդպիսի մտածմունքների, տեսավ, որ Աշխենր վեր կացավ անկողնուց, մոտեցավ իր մահճակալին ե խոնարհվեց իր դեմքի վրա: 
Նա, վախեցած, վերմակը ետ քաշեց գլխից և նայեց հորեղբոր աղջկա աչքերին:

— Դու քնած չե՞ս, Եվա, — հարցրեց Աշխենը:

— ՉԷ:

— Թույլ կտա՞ս մոտդ պառկեմ:

Եվան լուռ տեղ տվեց նրան իր մահճակալի վրա:

Աշխենը պառկեց և գրկեց նրան:

— Հիշո՞ւմ ես, Եվա, վերջին նամակս, — հարցրեց նա:

— Հիշում եմ:

— Գրել էի, թե, որ վերադառնամ, այսպես միասին պիտի քնենք, այսպես գրկած: 
Հիշո՞ւմ ես:

— Ինչպես չէ:

Աշխենը մի շատ թույլ թառանչ քաշեց:

— Որ գիտենաս, Եվա, ինչքան ուրախ էի այդ նամակը գրելիս...Կամա-ակամա հավատում ես մեր պառավների այն նախապաշարումներին, որ ասում են, թե խիստ ուրախա ցածը շուտ կտխրի: 
Երեխան, որ շատ է ծիծաղում, ասում են լացի հոտ է գալիս: 
Միակ երջանկությունը, իրական, շոշափելի երջանկությունն ինձ համար այն պիտի լիներ, որ նորից պիտի տեսնեի քեզ, հայրիկին, մայրիկին, Սուրենին, Վարոյին: 
Ահա քանի օր է եկել եմ և տեսնում եմ ձեզ, բայց ո՞ւր է այն երջանկությունը, որ պիտի վայելեի, ո՞ւր է... 
Այդ երջանկությունն այն րոպեից թունավորվեց, ես այն րոպեից սպանվեցի, երբ երկաթուղու կայարանում չտեսա ձեզնից ոչ ոքի: 
Վարոն որ ասաց, թե չեք եկել, ինձ այնպես թվաց, թե մինչև այդ ժամանակ թռչում էի օդի մեջ, թեթե, ծտի պես, բայց հանկարծ թևերս կոտրեցին, և ես ցած ընկա ... 
Այժմ, երբ անցել են սարսափելի հարվածի առաջին օրերը, և ես կարծեմ մի խոր թմրությունից ուշքի եմ եկել, գիտե՞ս ինչի մասին եմ մտածում: 
Մտածում եմ ձեր մասին — հայրիկի մասին, մայրիկի մասին, քո մասին, Եվա ջան: 
Այսօր առաջին անգամ սարսափեցի, որ նայեցի մայրիկին, որքա՜ն նիհարել է, որքան ցամաքել: 
Իսկ հայրիկը ... ո՞ւր է նրա այն մշտական զվարթությունը, նրա այն վարակիչ աշխույժն ու եռանղը: 
Իսկ դո՞լ, դո՞ւ, Եվա ջան ... ո՞ր է, ինչու այլևս չի հնչում քո արծաթահնչուն ծիծաղը... 
Այս ի՞նչ է պատահել ձեզ: 
Մի՞թե ձեզ էլ մանավանդ քեզ, Եվա ջան, վիճակված է ինձ նման չորացած մի ծառ դառնալ, կենսունակության բոլոր հյութից զրկված: 
Այդ սոսկալի է... 
Երբեք իմ օրինակը թող խրախուսանք չլինի քեզ համար, երբե՛ք: 
Հիշու՞մ ես ես այն խոսքերը, որ ասացիր ինձ գյուղ գնալուս օրը. « Օ, աստված չանի, — ասացիր, որ երբևիցե չոր ուղեղն իշխե իմ մեջ: 
Ամենամեծ դժբախտությունն ինձ համար այն օրը կլինի, — ասացիր, — երբ ես դադարեմ սրտով մտածելուց»: 
Արտով մտածելուց ... 
Մի մոռանար, Եվա, այդ հրաշալի խոսքերը և լաց եղիր, աղաղակիր, բողոքիր նույնիսկ իրեն աստծու դեմ, բայց երբեք, երբեք մի զսպիր քեզ ինձ պես և ինձ նման մի ասիր ի՞նչ օգուտ դրանից: 
Այդ մահ է, ավելի վատ, քան մահը: 
Պարզ օրինակն աչքիդ առաջն եմ: 
Սիրտս լցված է թույնով, վշտից քիչ է մնում խելագարվեմ. ուզում եմ գժի նման աղաղակել, ուղում եմ բարձրաձայն անիծել և հայհոյել ամենքին և ամեն ինչ, բայց սառն դատողությունս, — օ՛, այս գարշելի սառն դատողությունը, այս չոր ուղեղը, — ասում է ինձ՝ «ի՞նչ օգուտ դրանից»: 
Բայց և ի՞նչ օգուտ այս սառն դատողությունից, այս չոր աղեղից: 
Մի՞թե, որ զսպում եմ ինձ, որ սառն դատողությամբ ավելորդ բան եմ համարում հուսահատական աղաղակներ բարձրացնելը, տրտնջալը, բողոքելը, — մի՞թե այդպիսով չեմ տանջվում կամ պակաս եմ տանջվում: 
Ընդհակառակը: 
Ամեն անգամ, երբ արտասուքս գալիս, բռնում է բուկս, երբ անդիմադրելի պահանջ եմ զգում լաց լինելու, վշտից և հուսահատությունից մազերս փետելու և, սառն դատողությանս հետևելով, զսպում եմ ինձ, — ես միևնույն տանջանքն եմ զգում, ինչ տանջանք որ կզգար ծարավից պապակվող այն մարդը, որ ջրի տեղ հալած արճիճ խմեր: 
Մինչև այժմ ինքս ինձ պարծեցել եմ նրանով, թե իմ մեջ զարգացրել եմ ասկետական համբերության այնպիսի աննկուն մի ուժ, որով կարող եմ հաղթահարել ամեն բանի. բայց այժմ, կրիտիկական այս վայրկյաններին եմ միայն զգում, թե դրանով ի՞նչ սոսկալի թշվառության աղբյուր եմ պատրաստել ինձ համար: 
Երևակայիր, որ երբեմն նույնիսկ այնպես է թվում ինձ, թե վիշտս կեղծ է, որովհետև ինչո՞ւ չպետք է ամեն գիշեր ողողեմ բարձս արտասուքներով, ինչո՞լ չպետք է խելագարվեմ վշտից, ինչո՞ւ այսպիսի մի ճգնաժամին կարողանում եմ այսպես և այս աստիճան սանձահարել ինձ: 
Ի՞նչ է նշանակում այս. — մի՞թե այն, որ ես արհեստական կերպով դուրս եմ շպրտել ինձ բնական օրենքների սահմանից և խարխափում եմ ինչ-որ անծանոթ, ոչ-մարդկային, վայրենի զգացումների և մտածողությունների աշխարհում... 
Լսի՛ր, Եվա: 
Ս՛ի՛ լռիր այդպես, խոսի՛ր: 
Ասա՛, գուցե, հիրավի, սիրտս մեռել է արդեն, գուցե իսպառ կորցրել եմ արդեն զգալու ընդունակությունը, գուցե վիշտս երևակայում եմ միայն, այլ Ոչ զգում... 
Ասա՛, Եվա ջան, ասա , աղաչում եմ. ի՞նչ ես մտածում, ի՞նչ է մտածում այս մասին քո սիրտը:




 --------------------------------------- 


— Իմ սի՞րտը, — շշնշաց Եվան, և, գրկելով Աշխենի իրանը, պինդ սեղմեց կրծքին: 
— Ականջ դիր և կլսես, թե ինչ է մտածում սիրտս, նա նախանձում է քեզ...
Աշխենր ձեռքով արագ փակեց նրա բերանը:

— Նախանձո՞ւմ, — զարմանքով և սարսափով արտասանեց նա: 
— Անմիտ, այդ ի՞նչ ես ասում...
— Այո, նախանձում եմ քեզ, Աշխեն, ամբողջ սրտովս նախանձում, — եռանդով վրա բերեց Եվան, — որովհետև ես հազարապատիկ ավելի թշվառ եմ, քան թե դու... 
Դու չգի՜ տես, դու ոչինչ չգիտես... եթե իմանաս, թե քո բացակայության ժամանակ ինչե՜ր են պատահել ինձ... 
Այդ մասին մինչև այժմ ոչինչ չեմ ասել քեզ, նամակներումս էլ ոչինչ չեմ գրել, որովհետև կամեցել եմ մոռացության տալ այն, ինչ որ պատահեց: 
իսկ այն, ինչ որ պատահեց, այն աստիճան վշտացրել է աիրտս, այն աստիճան վրդովել է հոգիս, որ ինձ թվում է, թե այլևս այն չեմ, ինչ որ առաջ: 
Գիտես, թե առաջ ինչքան միամիտ էի, ինչքան պայծառ ու մաքուր հայացք ունեի մարդկանց և աշխարհի վրա. իսկ այժմ ամեն ինչ կեղծ, ստոր, զզվելի է թվում ինձ և այնքան խարդախ, որ ես պատրաստ եմ նույնիսկ ամենամեծ սրբությանը չհավատալ:

{-- JPG 193 chkar --}
Կուսական անդրանիկ սիրույս սրբությունն ես անարգված տեսա դեռևս իր սաղմի մեջ: 
Եվ անարգողը, երևակայիր, նա էր, որին պատրաստ էի նվիրաբերել այդ սերը: 
Թերևս այսքան չվշտանայի, այսքան չվրդովվեի, եթե սիրույս հետ սերտ կապով կապված չլիներ մի վսեմ գործ, որի համար գործեց և մահացավ եղբայրս: 
Եվ այդ պատճառով, ահա, անարգված սիրույս մեջ անարգված տեսա ոչ թե միայն սրտիս նորածին սրբության սրբոցը, այլև — անգին եղբորս գործանեությունը, նրա պաշտելի հիշատակը: 
Լսիր, քույրիկ, այժմ այլևս չեմ կարող լռել, բոլորը պիտի խոստովանեմ առաջին և վերջին անգամ: 
Եվ այս ոչ ոք չգիտի և ոչ ոք չպիտի իմանա, բացի քեզնից:

Եվ Եվան մանրամասնորեն սկսեց պատմել այն դեպքը, որ առիթ էր եղել ծանոթանալու և բարեկամանալու Բազենյանի հետ. նույնպիսի մանրամասնությամբ պատմեց Բազենյանի հետ ունեցած հարաբերությունները, տեսակցութունները, խոսակցությունները. թե ինչ կարծիք ունեին սկզբում նրա մասին և թե ինչպես հետո իմացան, որ նա խաբեբայի մեկն է եղել: 
Եվան պատմում էր վառ գույներով և որքան պատմությունն առաջ էր տանում, այնքան վառվում էր, այն տեղերում, ուր Բազենյանի խաբեբայությունն էր պատմում, նրա ձայնը հնչում էր անզուսպ գարշանքով: 
Տպավորությունները դեռևս այնքան թարմ էին, որ նրան թվում էր թե իր պատմած դեպքերը հենց այդ րոպեին էին կատարվում:

Աշխենն ապուշ էր կտրվել: 
Նա մոռացել էր իր վիճակը և ագահությամբ ականջ էր դնում Եվայի կրակոտ խոսքերին: 
Եվայի պատմության ամբողջ ընթացքում խոսք չէր գտնում ասելու — այնքան այդ պատմությունը նորություն էր նրա համար:

— Ասա, ի՞նչ կզգայիր դու, — բացականչեց Եվան, պատմությունը վերջացնելուց հետո, — երբ հանկարծ իմանայիր, որ Արմենակն այն չի եղել ինչ-որ կարծում էիր, ինչի համոզված, ինչի հավատամ էիր անպայման: 
Կապշեիր, կվրդովվեիր կկատաղեիր, կհուսահատվեիր, չէ՞, երբ տեսնեիր, որ քո պաշտած երիտասարդը, որի մեջ իղձերիդ, բաղձանքներիդ մարմնացումն էիր տեսնում, ոչ այլ ինչ է եղել, եթե ոչ մի եզվիտ, մի խաբեբա, ամենաստորին տեսակի մի աֆերիստ, որի համար ամեն ինչ լավ է և ազնիվ, բացի լավից և ազնիվից, որի համար ամեն ինչ սուտ է, բացի սրբությունից: 
Այդ միևնույնը զգացի ես և զգում եմ դեռ այս րոպեիս էլ: 
Սիրել և հանկարծ ատել նրան, ում սիրում էիր, գարշել նրանից, — չէ՞ որ այդ վիճակի մեջ կարելի է խելագարվել: 
Եվ երբ մտածում եմ, որ եղբորս այնտեղ սպանեցին չարաչար, իսկ սա շրջում է այստեղ անհոգ ու երջանիկ, միամիտներին խաբելով այն գործի անունով, որի համար զոհվեց եղբայր ... 
Ասում ես` բողոքիր: 
Քեզ պես եմ ուզում բողոքել: 
Բայց ու՞մ դեմ, ասա, ո՞ւմ դեմ: 
Ցույց տուր, ասա, ո՞վ է այս անարդարության տնօրինողը, շոշափելի կերպով դիր դրան իմ առաջ, և կտեսնես, թե ինչպիսի զայրույթով սրտիս բոլոր մաղձը կթափեմ նրա վրա: 
Չկա, չես կարող:

Իսկ լոկ երևակայությամբ ստեղծել այսպիսի բոլոր անարդարությունների մի սկզբնապատճառ, — այդ թե շատ քիչ է և թե դրա վրա չես կարող զայրույթդ թափել: 
Շոշափելի մարմին եմ ուզում ես, մի մարմին, որ երևար աչքիս առաջ իբրև նյութ, որպեսզի անզուսպ ցասումով ապտակ տայի երեսին և ասեի դու անարդար ես, դու իրավունք չունիս այդպես վարվելու... ախ, քույրիկ, որ իմանաս, թե երբեմն ինչ սոսկալի մտքեր են անցնում գլխովս ... 
Գիտես, թե ինչ անգութ կերպով ենք վարվում մենք, մարդիկս, անասունների հետ. մենք ծեծում ենք շներին, մենք տանջում ենք ձիերին, մենք հրացանի գնդակով գետին ենք տապալում օդում իր համար ազատ թռչող թռչունը, մորթում ենք դեռ երեկ ծնված գառը և, կարծես թե, որովհետև այդ բոլորը մենք կարողանում ենք անել այդ մեր իրավունքն է, և խիղճը չի տանջում մեզ: 
Ինձ թվում է, թե մենք, մարդիկս էլ նույն այդ անկար անասունների դերն ենք խաղում մեզ անհասկանալի մի էակի ձեռքի, որ ամենաանգութ կերպով տանջում, չարչարում է մեզ, որովհետև կարողանում է: 
Ու թպրտում նրա ձեռքին, թպրտում իզուր, ինչպես հավը դանակի տակ, և ազատում չկա մեզ, — երբևք հավիտյան... 
Ո՞վ է նա, ի՞նչ է նա, ո՞ւր է նա, — ինչո՞ւ չգիտենք և ինչո՞ւ չպիտի կարողանանք մեր վրեժը լուծել:

Աշխենը, որ այս անգամ պարզապես սարսափով էր նայում Եվայի վառված աչքերին, այլևս չկարողացավ դիմանալ, կարծես նրան մի վտանգավոր ինքնամոռացությունից հանելու համար կամաց գրկեց նրա իրանը և շշնջաց.
— Լռիր, Եվա, լռիր... 
Չնայելով, որ դու այն ես ասում, ինչ-որ ես եմ մտածում, բայց... 
Այդ սարսափելի է: 
Լուռ մտածածն այնքան զգալի է, որքան այն, երբ այդ մտածածը խոսքերով է արտահայտվում: 
Մտքումդ ամենայն հանզստությամբ կարող ես հայհոյել, բայց բարձրաձայն — այդ շատ ծանր է: 
Այդ ես նոր եմ զգում, երբ դու պահանջում ես մեր բախտը տնօրինողին, որպեսզի ... ոչ, ես ետ եմ առնում իմ խոսքերը, Եվա, որովհետև... 
Ախ, մի թե մենք այնքան թուլամորթ ենք, որ չենք կարող մոռանալ մեր անձը, որպեսզի մեր հողին այսքան չպղտորվի: 
Նկատիր, որ մեր այս բոլոր տրտունջները ոչ այլ ինչ են, եթե ոչ տկար հոգու հուսահատական ողբ այն բանի համար, որ մեր անձնական երջանկությունը կորցրել ենք: 
Ինչու՞ միևնույն ողբը չենք բարձրացնում մենք, երբ տեսնում ենք ուրիշի թշվառությունը: 
Ինչո՞ւ ենք թույլ տալիս, որ մեր հոգին այնքան նեղ լինի, որ, բացի մեր անձից, ուրիշ ոչ ոքի համար տեղ չունենա իր մեջ: 
Եվ արդյոք այս եսասիրությանը չէ՞ պատճառը, որ մենք այսքան տանջվում ենք: 
Ո՛չ, ո՛չ, Եվա ջան, էլի հնազանդությունը, էլի լռությունը, էլի անձնուրացությունն, — այդ է միակ ճանապարհը հոգու և մտքի այս սարսափելի քաոսի մեջ չմոլորվելու համար: 
Վերջին նամակիս մեջ գրել էի քեզ, թե գալիս եմ երջանկության ուղիղ ճանապարհը: 
Դու գիտես, թե որն է այդ ճանապարհը: 
Եվ քանի որ ոտս դրել եմ արդեն այդ ճանապարհի վրա, պիտի գնամ առաջ մինչև վերջին շունչս: 
Այս խորհրդավոր ժամին, երբ ես կյանքիս ամենածանր րոպեներն եմ հաշվում, երբ անդառնալի կերպով արդեն թաղել եմ անձնական բախտավորությանս միակ հույսը, — այս ճգնաժամին շպրտում եմ ձեռնոցս բախտիս երեսին և աղաղակում` ինձ համար այլևս գոյություն չունի անձս: 
Ես կարծում էի, թե Արմենակի մահով հանգել է լուսատու աստղս, մինչդեռ, ընդհակառակը` այժմ է, որ այդ աստղը լուսավորում է ճանապարհս, առաջվանից ավելի պայծառ և կանչում է ինձ... 
Եվ ես պիտի գնամ նրա ետևից, պիտի գնամ, պիտի գնամ ...
— Եվ ինձ էլ պիտի տանես քեզ հետ, — շշնջաց Եվան, սրբազան մի սարսուռ զգալով իր մարմնի մեջ Աշխենի խոսքերի ազդեցության տակ:

Աշխենը պինդ գրկեց Եվայի իրանը:

— Գնանք, գնանք միայն նրա ետևից, — ասաց նա էքստազի մեջ.
17
Հետնյալ օրն առավոտյան, երբ օր. Սահակյանը գնաց Աշխենին տեսնելու, ինչպես անում էր ամեն առավոտ, Աշխենը նամակ էր գրում: 
Նախկին օրերի հետ համեմատած, այս անգամ նկատելի չէր այն բթացած վիշտը, որ իր կնիքն էր դրել նրա դեմքի վրա և խոսակցության ու շարժումների մեջ: 
Նա թողնում էր ծանր հիվանդությունից նոր առողջացած մարդու տպավորություն: 
Այդ անակնկալ փոփոխությունը խիստ ուրախացրեց օր. Սահակյանին:

— Փառք աստծո, որ այսօր լավ ես, — բացականչեց նա: 
— Լավ ես, չէ՞:

— Այո, վիշտս կարծես թե արդեն ... հնացավ, — հեգնեց Աշխենը դառնությամբ ժպտալով:

— Ա՛, դու մինչև անգամ ժպտում ես, — ծիծաղեց օր. Սահակյանը և, չափազանց ուրախությունից գրկելով պինդ համբուրեց նրան: 
— Որ իմանաս, սիրելիս, որքան մտահոգություն էր պատճառում ինձ դրությունդ, թեև գիտեի, որ դա անցողակի է և բնությունդ կհաղթի: 
Դու միշտ քաջ ես եղել և քաջ էլ մնացիր: 
Կեցցե՛ս: 
Բայց քեզ մի ուրախալի լուր հաղորդեմ: 
Մինասյանն այստեղ է:

— Այստե՞ղ է:

— Երեկ է եկել: 
Երեկոյան ինձ մոտ էր:

— Բայց նա ինձ ոչինչ չի ասել, թե գալու է, ինլո՞ւ է եկել:

— Նա գիրք է ուղում հրատարակել:

— Ճիշտ է, նա մի նոր բան է պատրաստել, բայց ասում էր, որ ամառը կհանձնի տպագրության:

— Քո գալուց հետո միտքը փոխել է:

— Իսկ ես նրան նամակ էի գրում այս րոպեիս:

— Ի՞նչ էիր գրում:

— Գրում էի, որ մի-երկու շաբաթ կուշանամ:

— Ինչո՞ւ:

— Որովհետև չի կարելի խո սրանց այսպես թողնել:

«Սրանց» բառն արտասանելիս Աշխենը ցույց տվեց հարևան սենյակի դուռը, դրանով հասկացնելով, թե խոսում է հորեղբոր ընտանիքի մասին:

— Նոր եմ տեսնում, թե ինչ սոսկալի փոփոխություն է կատարվել այստեղ: 
Հորեղբորս որ նայում եմ, ուղղակի չեմ ճանաչում: 
Էլ չեմ խոսում նրա կնոջ մասին: 
Իսկ Եվան... 
Իսկապես Եվայի համար է, որ ուզում եմ մնալ: 
Մենակ թողնել նրան այս մեռելության, այս վշտի մեջ — նշանակում է թողնել, որ նա... 
Չեմ իմանամ, ճշմարիտ, ինչ կպատահի նրան, — այնքան վտանգավոր ընթացք են ստացել նրա մտածմունքները: 
Երեկ գիշեր մենք երկար խոսում էինք, պարզապես չէի հավատում ականջներիս, թե ինձ հետ խոսողը Եվան է, իմ ճանաչած կենսաթրթիռ Եվան... 
Կմնամ, անպատճառ կմնամ մի երկու շարաթ ավելի — և մինչև անգամ մտածում եմ, որ ինձ հետ գյուղ տանեմ նրան: 
Համենայն դեպս, մենակ թողնել նրան այստեղ անկարելի է:

— Դու նրա մասին ես հոգում, իսկ նա` քո մասին: 
Այդպես էլ պետք է. դուք կփրկեք իրար: 
Այդ միջոցին մտավ Եվան:

— Արի, արի այստեղ, այս րոպեիս քո մասին էինք խոսում, — ասաց օր. Սահակյանը:

Եվան հարցական հայացքով նախ նայեց նրան, հետո Աշխենին: 
Աշխենը գլխով արեց նրան և ժպտաց քնքուշ սիրո ժպիտով: 
Այդ ժպիտը խիստ զվարթացրեց Եվային:

— Բամբասո՞ւմ էիք ինձ, — հարցրեց նա:

— Իհարկե, բամբասում: 
Աշխենը ասում էր, որ մտածմունքներդ ինչ-որ վտանգավոր ընթացք են ստացել, բայց կարծեմ, դու այնքան խելոք աղջիկ ես, որ...
— Իմ խելքը մի կողմ թող, Վարո, և ինձ այս ասա. թողնե՞մ, որ Աշխենը մի՛ երկու շաբաթ ավելի մնա ինձ մոտ:

— Ի՞նչ է, մի՞թե չես ուզում:

— Չեմ ուզում, — բացականչեց Եվան և գրկեց Աշխենի գլուխը: 
— Ես կուզեի մինչև անգամ փեշս փեշիցս կարել, որ երբեք չհեռանա ինձնից, բայց այդ զոհաբերությունն անել ինձ համար ի վնաս գործի...
— Բայց գիտե՞ս, Եվա ջան, Մինասյանն այստեղ է, — ասաց Աշխենը:

— Մի՞թե: 
Ո՞վ ասաց:

— Վարոյի մոտ է եղել երեկ երեկո:

— Հա՞-ա: 
Հետո՞, ինչո՞ւ չի գալիս մեզ մոտ:

— Երևի կգա, — ասաց օր. Սահակյանը: 
— Բայց զարմանալի մարդ է. գիտեմ, որ աղքատ է, իսկ հյուրանոցներում կողոպտում են. խնդրեցի, որ մեր տանը մնա, չկամեցավ:

— Ու, ի՞նչ լավ բան ասացիր, — բացականչեց Եվան: 
— Գիտե՞ս ինչ կա, Աշխեն, արի հրավիրենք, որ մեր տանը մնա. ազատ տեղ խո շատ ունինք: 
Հը՞, ի՞նչ ես կարծում: 
Լավ միտք չէ՞:

— Չի գալ, — ասաց օր. Սահակյանը:

— Չի գալ, — պնդեց Աշխենը:

— Կգա: 
Հայրիկիս կասեմ, որ բերի: 
Ապասեցեք: 
— Եվան դուրս վազեց և մի երկու րոպե չանցած ներս բերեց հորը:

— Հայրիկ, խոսք տուր սրանց մոտ, որ Մինասյանին կհրավիրես մեր տուն:

— Որտե՞ղ է իջած, ասացեք, ես իսկույն կգնամ նրա մոտ, — ասաց Մարությանը:

— Չի գալ, պարոն Մարության, — ասաց օր. Սահակյանը: 
— Մեր տանն ավելի համարձակությամբ կմնար, բայց վճռապես մերժեց:

— Այդ ե՛ս գիտեմ: 
Դուք ինձ ասացեք որտեղ է իջած:

— «Ֆրանսիա» հյուրանոցում:

— Այս րոպեիս գնում եմ նրա մոտ: 
Իսկ դուք գրազ եկեք կբերե՞մ, թե ոչ:

— Նա կգա, իհարկե, այցելության, — ծիծաղեց օր. Սահակյանը:

— Չէ, կբերեմ իր իրեղեններով, — վրա բերեց Մարությանը և շտապով դուրս գնաց:

Եվ անմիջապես դիմեց դեպի «Ֆրանսիա» հյուրանոց: 
Չափազանց ուրախ էր, ուրախ այն պատճառով, որ աղջկան և Աշխենին այնքան զվարթ էր տեսնում այդ օրը: 
Քայլում էր կայտառ քայլերով և զգում էր, թե վերադարձել է նախկին աշխույժը: 
Եվ շրջապատն ավելի քան հարմարում էր նրա տրամադրությանը: 
Օրթոդոքսների ծննդյան տոներն էին և մոտենամ էր Նոր տարին: 
Փողոցները լիքն էին ցնծալի դեմքերով: 
Օդն աղմկում էր ուրախական բացականչություններով: 
Մարդիկ և կանայք, իրար անցած, մրջյունների պես տանում էին` ոմանք — տոնածառ, ոմանք — կողովներով լի ուտելեղեն, ոմանք — փաթեթների մեջ նոր հագուստեղեն, ոմանք — ո՞վ դիտե ինչ, միայն թե ամենքը մի բան տանում էին, շտապում էին ուր-որ. ոչ ոք պարապ չէր, ամենքը զբաղված էին և ամենքի դեմքի վրա տոնական ցնծալի արտահայտություն կար: 
Եվ ձմեռային սառնամանիքն ուրույն գրավչություն էր տալիս այդ ընդհանուր կենդանությանն ու ժխորին:

«Ֆրանսիա» հյուրանոցում Մարությանը Մինասյանին գտավ իր սենյակում թեյ խմելիս: 
Մինասյանը նստած էր ձմեռային բավական հնացած վերարկուով և գլխարկով. առաջը դրած էր ձեռագիր մի տետրակ և համ թեյ էր խմում, համ մատիտով ուղղում ձեռագիրը: 
Սկզբում բավական շփոթվեց և չճանաչեց Մարությանին, բայց երբ Մարությանը տվեց իր անունը, գլխարկը վերցրեց և պինդ սեղմեց նրա ձեռքը:

— Պետք է ներեք ինձ, որ չճանաչեցի, — ասաց նա. — չէ որ ձեզ միայն մի անգամ եմ տեսել և, բացի դրանից, դուք չափազանց փոխվել եք: 
Ես ձեզ այդպես ծերացած չեմ տեսել երեք ամիս առաջ:

Մարությանը հառաչեց:

— Մի՞թե դուք չեք իմացել մեզ պատահած դժբախտությունը:

— Այո, օրիորդ Սահակյանը ինձ պատմեց երեկ: 
Ձեր որդու մահը չափազանց ցավալի է:

— Ի՞նչ արած: 
Նախախնամության տնօրինությունը մարդս չի կարող հասկանալ, գուցե որդուս մահն անհրաժեշտ էր այն գործի համար, որի համար մեռավ, գուցե նա ավետարանական ցորենի այն հատիկն էր, որ մեռնում է բաղում արդյունք տալու համար, — ո՞վ գիտե ... 
Գոնե ես աշխատում եմ դրանով մխիթարվել և, փառք աստծո, շատ էլ չեմ ընկճվում — թեև ասում եք, որ ինձ այսպես ծերացած չեք տեսել երեք ամիս առաջ: 
Երե՛ք ամիս առաք... 
Մի՞թե կարծում եք, որ երեք ամիսը կարճ ժամանակ է ծերանալու համար: 
Ծերանալ կարելի է մի օրում, մի ժամում, մի րոպեում, ձեզ ասեմ, որ ես ծերացա մի րոպեում, թերևս չհավատաք:

— Խնդրում եմ, պարոն Մարության, այդ մի ասեք, — վրա բերեց Մինասյանը եռանդով: 
— Ես լիովին հասկանամ եմ ձեր դրությունտ և ...
— Ինչևիցե, ինչևիցե, այդ թողնենք: 
Ես դրա համար չեմ եկել: 
Ես եկել եմ ձեզ հանդիմանելու, որ ուղղակի մեր տուն չեք իջել: 
Մենք պարզ ընտանիք ենք. մեզնից խորշելու ամենևին հարկ չկա, մանավանդ որ ձեր վարժուհին մեր աղջիկն է: 
Խնդրում եմ, վեր կացեք գնանք:

Մինասյանն ուզում էր հրաժարվել, բայց Մարությանը լսել անգամ չկամեցավ:

— Մի՞թե կարելի է այսպիսի ցուրտ սենյակում ապրել, — բացականչեց նա: 
— Ահա դուք մինչև անգամ թեյ խմելիս ստիպված եք վերարկուով նստել: 
Ես էլ վերարկուս չեմ հանում, որովհետև սարսափեի ցուրտ է այստեղ: 
Խնդրեմ, վերջացրեք ձեր թեյը, և մենք իսկույն կհավաքենք ձեր ունեցած-չունեցածը ու կգնանք մեր տուն: 
Փառք աստծո, ազատ տեղ ունինք: 
Ի նկատի ունեցեք, որ ես իսկապես հատուկ պատգամավոր եմ ուղարկված մերոնց կողմից: 
Օր. Սահակյանն էլ այս րոպեիս մեր տանն է: 
Ես ուզում եմ, որ այս տոներին ձեր միջոցով մի քիչ կենդանություն մտնի մեր տուն, թե չէ վիշտը մեր ամենիս էլ սպանում է: 
Դե, շուտ արեք, ես սպասում եմ:

Ճար չկար: 
Մինասյանը հավաքեց իր ունեցած-չունեցածը, որ ոչ այլ ինչ էր, եթե ոչ իր ջարդված ճամպրուկն ու յափնջին, և կես ժամից հետո Մարությանը նրան իրենց տուն էր տանում կառքով:

Եվան, Աշխենը և օր. Սահակյանը հավաքված էին Թեկլեի մոտ, երբ Մարությանը հաղթական կերպով ներս տարավ Մինասյանին: 
Ընդունելությունը շատ սիրալիր էր, բայց ընդհանուր տրամադրությունն առժամանակ խանգարեց Թելեն, որը, Մինասյանի մխիթարական խոսքեր ասած ժամանակ, սկսեց սովորական ողբն իր որդու մահվան համար: 
Մի բան, որ իսկույն նկատեց Մինասյանը, այո՝ Աշխենի մեջ կատարված փոփոխությունն էր: 
Օր. Սահակյանը նախորդ օրը, իբրև գաղտնիք, պատմել էր նրան, թե ինչ կապ կար Աշխենի և Մարությանի սպանված որդու միջև, և այդ բանը բավական զորեղ տպավորություն էր թողել նրա վրա: 
Այժմ նրան այնքան չէր ազդում որդեկորույս մոր աղեկտուր ողբը, որքան իր ծանր վիճակի հետ հաշտված Աշխենի լուռ վիշտը: 
Գյուղում, իրենց ամենօրյա հարաբերությունների ժամանակ, Մինասյանն արդեն կարողացել էր մի անգամ առմիշտ գնահատել Աշխենի արժանիքները, չափազանց հարգում էր նրան և, միևնույն ժամանակ, եղբայրական այնպիսի մի քնքուշ սեր էր տածում դեպի նա, որ այժմ հոգով չափ ցանկանում էր որևէ բանով մխիթարած լինել նրան, բայց ոչ մի խոսք չկարողացավ արտասանել, այլ միայն լուռ ու խիստ զգացված սեղմեց նրա ձեռքը: 
Մինչդեռ Եվային կարողացավ մի քանի մխիթարական խոսքեր ասել: 
Եվան, որ սկզբում զսպում էր իրեն, այժմ չկարողացավ դիմանալ և սկսեց լաց լինել մոր հետ: 
Աշխենը ներքին շրթունքներն առավ ատամների մեջ, նրա քթի պնչերը սաստիկ լայնացան, աչքերը լցվեցին արցունքով, և նա կամաց դուրս գնաց:

Մարությանները Մինասյանին հատկացրին առանձին սենյակ բոլոր հարմարություններով և ամեն կերպ աշխատում էին չճնշել նրա ազատությունը: 
Առաջին իսկ օրվանից զգալի եղավ Մինասյանի բարերար ազդեցությունը. ընտանեկան ծանր դժբախտության տակ ճնված Մարությաններն ունեին մի հյուր, որ իր կենսաթրթիռ հայացքներով մեծ խթան էր նրանց համար վերակենդանանալու: 
Ձմեռային երկար գիշերներն ամենքը հավաքվում էին սեղանի շուրջը, գրեթե ամեն գիշեր նրանց հետ էր լինում օր. Սահակյանը, և լուսամուտների փեղկերը փակված, պայծառ լուսավորված տաք սենյակում մինչև ուշ գիշեր տեղի էր ունենում ընդհանուր կենդանի զրուցադրություն այնպիսի առարկաների և երևույթների մասին, որոնք ընդունակ են բարձրացնելու մարդու սիրտը, հոգին, միտքը: 
Ժամերն անցնում էին թեթև, աննկատելի, նույնիսկ երբեմն սենյակում բարձրանում էր ուրախ առողջ մի քրքիջ:

18
Նոր տարու առաջին օրը Մինասյանը պատրաստվեց այցելություն տալու քաղաքում ունեցած իր բարեկամներին: 
Ամենից առաջ գնաց Շահյանի մոտ: 
Առավոտյան ժամը 11-ի մոտերքն էր: 
Նրան ընդունեց Շահյանի մայրը: 
Ամուսնու մահից հետո Թամարը բոլորովին պառավել էր, թեև տարիքով համեմատաբար ջահել կին էր: 
Խորշոմներով ծածկված նրա բարի, փափուկ դեմքն այս անգամ ավելի, քան երբևէ կրում էր մշտական թախիծի կնիքը: 
Մինասյանին որ տեսավ, չափազանց ուրախացավ, հետո սկսեց լաց լինել և գանգատվել իր վիճակից, ասաց, որ իր որդու դրությունը մեծ անհանգստություն է պատճառում իրեն. Լևոնը բոլորովին փոխվել է, ոչ ուտում է, ոչ խմում, ոչ խոսում, սենյակից ամենևին դուրս չի գալիս, սարսափելի բարկանում է, երբ մեկն անհանգստացնում է իրեն, իսկ բժշկի անունը լսել անգամ չի կամենում: 
Վերջը խեղճ պառավը թախանձագին աղաչեց Մինասյանին, որ իր ազդեցությունը գործ դնի Լևոնի վրա, իմանա նրա ցավը, որպեսզի կարելի լինի մի ճար անել:

Չնայելով, որ Մինասյանը նախապատրաստված էր, թե ինչ դրության մեջ պիտի գտներ Շահյանին, այնուամենայնիվ, երբ մտավ նրա սենյակը, ակամա կանգ առավ դռների մոտ ապշած:

Շահյանը նստած էր բազկաթոռի վրա, գլուխը ետ էր ձգել բազկաթոռի թիկունքին և ոտները դրել էր առջևը գտնված մի աթոռի վրա, այնպես որ գլուխն ու ոտների ծայրերը գրեթե հավասար բարձրության վրա էին գտնվում: 
Հագած էր իր տնային սովորական խալաթը, որ առջևից բոլորովին բաց էր և որի փեշերը փռվել էին հատակի վրա, արծվի կոտրատված թևերի պես: 
Խալաթի տակ, բացի շապիկից և վարտիքից, ուրիշ բան չուներ հագած: 
Ոտները մերկ էին և նրանց ծայրերից կախված էին փափուկ մաշիկները: 
Մազերը խիստ երկար էին և չէին սանրված, աչքերը, որոնց վրա չէր կրում սովորական ակնոցը, ուռած, կարմրած և պատած էին կես-կապտավուն, կես-սևագույն շրջանակներով, դեմքը գաջի գույն էր ստացել և խիստ լղարել էր: 
Թվում էր, թե նոր էր վեր կացել անկողնից խիստ անհանգիստ քնից հետո և դեռ ժամանակ չի ունեցել ոչ լվացվելու, ոչ հագնվելու:

Մինասյանը կարծում էր, թե իր առաջ տեսնում է ոչ թե Շահյանին, այլ նրա ուրվականը, և երկար ժամանակ կանգնակ էր դռների մոտ լուռ ու ապշած այն տարօրինակ փոփոխությունից, որ տեսնում էր ընկերոջ մոտ:

Շահյանը ոտները կամաց ցած դրեց աթոռից, այնքան զգուշորեն, որ ծայրերից կախված մաշիկները մնան ոտներին, հետո նստեց ուղիղ և նայեց Մինասյանին լուռ ու երկարաաև, կարծես չկարողանալով իսկույն ճանաչել նրան:

Այնուհետև, երբ Մինասյանը մոտեցավ նրան, նա վեր կացավ դանդաղորեն և մեքենայաբար սկսեց կապել խալաթի ծոպերը:

— Լևոն, այդ դու ե՞ս, — հարցրեց Մինասյանը, այս անգամ ավելի ապշած նրա տարօրինակ համառ հայացքից քան թե նրա ընդհանուր արտաքինից:

Շահյանը չպատասխանեց: 
Նայում էր Մինասյանի աչքերին և շարունակում էր մեքենայաբար կապել խալաթի ծոպերը:

— Ի՞նչ ես այդպես նայում, չե՞ս ճանաչում, — բացականչեց Մինասյանը:

— Ինչպես չէ, — կամաց արտասանեց Շահյանը, սակայն դեռևս շարունակելով նայել նրան իր տարօրինակ համառ հայացքով:

— Դե, որ ճանաչում ես, ինչո՞ւ ես ինձ այդպես խոր նայում:

— Որովհետև... չէի սպասում, — պատասխանես Շահյանը և նստեց բազկաթոռի վրա ծանր ու դանդաղորեն, երկար ժամանակ ոտի վրա մնալու անկարող հիվանդի նման: 
Ձայնն էլ հնչում էր թույլ ու խուլ, ինչպես հիվանդներինը: 
— Նստիր, ինչո՞ւ չես նստում, — ավելացրեց նա, իր առջև դրված աթոռը ցույց տալով:

Մինասյանը նստեց:

— Լևոն, այդ ի՞նչ է դրությունդ: 
Շատ ծանր հիվանդի ըպավորություն ես գործում: 
Ի՞նչ է հիվանդությունդ:

— Չգիտեմ:

— Ցավ չե՞ս զգում: 
Չե՞ս հազում:

— Ամենևին: 
Միայն ընդհանուր թուլություն եմ զգում: 
Հետո գլուխս ծանր է շարունակ և սիրտս կանոնավոր չի խփում:

— Եվ չես բժշկվում:

— Ոչ:

— Ինչո՞ւ:

— Որովհետև չեմ ուզում:

— Որովհետև հիմար ես, չնեղանաս, խնդրեմ, — վրա բերեց Մինասյանը մտերմական կշտամբանքով: 
— Զոռո՞վ ես ուզում մեռնել, ինչ է:

Շահյանը չպատասխանեց: 
Նստած էր փալասի պես թ ույլ, գլուխը կրծքին կախած.
— Նո՞ր ես վեր կացել, — շարունակեց Մինասյանն իր հարցափորձը:

— Ոչ:

— Հապա ինչո՞ւ մինչև հիմա հագնված չես:

— Ինչի՞ համար հագնվեմ:

— Ինչպե՞ս թե ինչի համար: 
Հապա ամբողջ օրն աւդպե՞ս ես մնում, — խալաթով և առանց երեսդ լվանալու:

— Ամբողջ օրը և ամեն օր:

— Բայց այսօր մարդ կարող է գալ մոտդ:

— Ի՞նչ մարդ: 
Ինչի՞ համար:

— Նոր տարին շնորհավորելու համար:

— Ի՞նչ նոր տարի:

— Այ, տնաշեն, բաս այսօր հունվարի մեկը չէ՞ :

— Հունվարի մեկը՞ ... 
Չգիտեմ, շատ կարելի է:

Մինասյանի զարմանքն իր գագաթնակետին հասավ: 
Աթոռը մոտ քաշեց և, նայելով Շահյանի հանգած աչքերին, առավ սրա ձեռքը:

— Լսիր, Լևոն, դու քեզ ապուշ ես ձևացնո՞ւմ, թե իսկապես ոչինչ չես հասկանում: 
Ինչպե՞ս թե չգիտես, որ այսօր Նոր տարի է:

— Ես չեմ հետաքրքրվում այդպիսի բաներով, — ասաց Շահյանը, ձեռքը խլելով նրա ձեռքի միջից, ե նստած տեղը ետ գլորեց իր բազկաթոռը: 
Ըստ երևույթին սկսել էր գրգռվել Մինասյանի հարցափորձից:

— Դու կորած ես, Լևոն, — բացականչեց Մինասյանը: 
— Մի՞թե Շոպենհաուերն է քեզ այդպես վայրենացրել, եթե, ավելին չասեմ: 
Բայց քեզ այդպես չի կարելի թողնել. քեզ անպատճառ հարկավոր է բժշկել և հիմնավորապես բժշկեր: 
Ես քեզ շատ բարի էի կարծում, մինչդեռ ամենաանխիղճներից մեկն ես եղել: 
Գիտե՞ս մայրդ այս րոպեիս ինչպես էր գանգատվում քեզնից: 
Մեղք չէ՞ այն խեղճ պառավը: 
Կարելի՞ է միթե մորն այդպես տանջել: 
Ինչո՞ւ չես մտնում նրա դրությունը: 
Մի՞թե չես հասկանում և չես տեսնում, թե ի՞նչ սոսկալի տանջանքներ է կրում, որ քեղ այդ դրության մեջ է տեսնում: 
Իսկ դու երբևիցե ուշադրություն դարձրե՞լ ես դրությանդ վրա: 
Մեկ նայիր հայելու մեջ, տես ինչ ես դարձել: 
Ճիշտը քեզ ասեմ, չճանաչեցի, որ մտա, և այժմ էլ չեմ ուզում հավատալ, թե այդ դու ես: 
Մի՞թե կարեյի է որ մարդ կամովին ինքն իրեն այդպես սպանի: 
Երիտասարդ մարդ ես, ի՞նչ ես նստել տան չորս պատերի մեջ և ուղեղդ ու մարմինդ փտեցնում մետաֆիզիկական տխմար վերացումների մեջ: 
Մի քիչ թափահարիր քեզ, շարժվիր, դուրս արի լույս աշխարհ, պարզ օդ ծծիր, շփվիր մարդկանց հետ, վերջապես, — ապահովված մարդ ես, — պսակվիր, զավակներ, ժառանդներ ունեցիր, մխիթարիր պառավ մորդ, որի մինուճար զավակն ես, բախտավորվիր ինքդ և այն ժամանակ, ես համոզված եմ, Շոպենհաուերն ինքդ քո ձեռքով վառարանը կշպրտես: 
Ես հասկանում եմ հոռետեսությանը, երբ դա արդյունք է կյանքի դառն փորձության, և այդ դեպքում հոռետեսն արդարանալու հիմքեր ունի, բայց քո հոռետեսությունն ախր լոկ երևակայական է, լոկ մտավորական և բռնազբոսիկ, չունի իրական ոչ մի հիմք, հետևաբար և` ոչ մի արդարացում և, համենայն դեպս, անպայման կործանարար է: 
Դու չափազանց անփորձ ես, դու ամենևին չգիտես, թե կյանքի այն աննպատակավորության մեջ, որի վրա հիմնված է քո այդ շոպենհաուերյան հոռետեսական փիլիսոփայությունը, որպիսի մեծ և քաղցր նպատակներ կան, որոնց համար, հավատացնում եմ քեզ, արժե ապրել, գործել և տանջվել: 
Լսո՞ւմ ես, Լևոն, ինչ եմ ասում, — Հարցրեց Մինասյանը, տեսնելով, որ Շահյանը նստած է թմրած, գլուը կրծքին կախած:

— Լսում եմ, — կամաց արտասանես Շահյանը:

— Հետո՞: 
Ի՞նչ կասես:

Շահյանը գլուխն արագ բարձրացրեց և նայեց Մինասյանին այնպիսի մի հայացքով, որից երևում էր, որ մի միտք հանարծ կենդանություն տվեց նրան: 
Մի րոպե, լուռ ու կենտրոնացած, նայեց Մինասյանի աչքերին, ըստ երևույթին զբաղված այն մտքով, որ հենց նոր էր ծագել իր գլխում. հետո ասաց.
— Պատասխանս կստանաս գրավոր...
— Ինչպե՞ս թե գրավոր, — զարմացավ Մինասյանը:

— Գրավոր, — կրկնեց Շահյանը, կարծես ինքն իրեն, և նրա կենտրոնացած հայացքն ավելի կենդանություն ստացավ:

— Ես քեզ չեմ հասկանում: 
Այսինքն պատասխանդ կգրես թղթի վրա և ի՞նձ կտաս: 
Այդ ես ուզու՞մ ասել:

— Այո:

— Բայց ինչո՞ւ ախր: 
Լեզու չունի՞ս ինչ է: 
Թե ես խուլ եմ:

— Այո, ես լեզու չունիմ. և դուք էլ խուլ եք ...
— «Դո՞ւք»: 
Ո՞վ է այդ «դուք»-ը:

— Դուք, ամենքդ... 
Միայն դու չես, որ ասում ես ինձ այդ բաները. ուրիշներն էլ կան... կային: 
Եվ ես պետք է պատասխանեմ ամենքիդ... միանգամից: 
Եվ կպատասխանեմ... 
Եվ կտեսնեք, որ ճշմարիտը ես եմ... ես եմ...
Շահյանը մեր կացավ և սկսեց անցուդարձ անել սենյակում արագI, այնքան հուզված, որ Մինասյանին թվաց, թե հանկարծ մի հրաշք կատարվեց իր աչքի առաջ — մեռելը հարություն առավ: 
Սակայն այդ ամենը երկար չտևեց. Շահյանի աչքերի մեջ բռնկած կրակը հանգավ արագորեն, նա կարծես թե հոգնեց անսովոր արագ քայլելուց և գնաց նստեց մահճակալի վրա, որ չափազանց անկարգ դրության մեջ էր: 
Նստեց, խոնարհվեց ծնկների վրա և գլուխը առավ ձեռքերի մեջ:

Մինասյանը վեր կացավ, մոտեցավ նրան և ձեռքը դրեց նրա ուսին:

— Լևոն, եկ քո բժիշկն ես դառնամ, — ասաց նա այնպես, ինչպես խոսում են ծանր հիվանդների հետ, քաջալերական տոնով և թեթև կատակով: 
— Եթե մի քանի օրում էլ նախկին Լևոնը չշինեմ, նախկին Լևոնից ավելի լավ Լևոն, առողջ ու կենսուրախ մի Լևոն — ինչ ուզում ես` ասա: 
Համաձա՞յն ես:

Շահյանը չպատասխանեց: 
Վեր կացավ և գնաց նստեց իր նախկին տեղը, բազկաթոռի վրա: 
Ըստ երևույթին, ուզում էր հեռու մնալ Մինասյանից: 
Սակայն Մինասյանը հետևեց նրան և այս անգամ գրկեց նրա ուսը:

— Բժշկությունը կսկսեմ հենց այսօրվանից, — ասաց նա: 
— Ղրա համար հարկ կլինի, այժմ վեր կենաս, լվացվես, հագնվես, ինչպես կարգն է, և միասին դուրս գնանք: 
Այսօր Նոր տարի է, այցելությանների օր է: 
Ամենից առաջ կգնանք Մարությանների մոտ, դա այնպիսի մի հրաշալի ընտանիք է, որի մեջ մի ժամ ժամանակ անցնելն ինչ ասես արժե: 
Ի դեպ. լսե՞լ ես նրանց որդու մահը:

Շահյանը ցնցվեց և նայեց Մինասյանի աչքերին կարծես վախեցած:

— Մա՞հը, — հարցրեց նա, ըստ երևույթին առանձին ուշադրություն դարձնելով այդ բառի վրա, սակայն առանց այդ գաղափարը կապելու Մարությանի որդու հետ: 
— Մահը լավ բան է, — արտասանեց նա, և մի վայրկյան նրա աչքերը վառվեցին ինչ-որ տարօրինակ փայլով:

— Այո՛, մահը լավ բան է, Լևոն, երբ մարդ մեռնում է լավ գործի համար, վսեմ նպատակի համար, ինչպես Մարությանի որդին:

— Մահվան նպատակը ինքը մահը պետք է լինի, — նկատեց Շահյանն այս անգամ փիլիսոփայական հանգստությամբ:

— Հիմարություններ մի դուրս տար և վեր կաց գնանք, — ասաց Մինասյանը կամաց խփելով նրա մեջքին: 
— Ես կարծում եմ, որ դեռևս արյուն կա մեջդ և այդ արյունը կարելի է տաքացնել: 
Իսկ երբ որ կծերանանք, ես էլ կմիանամ քեզ հետ և միասին այնպիսի խոր փիլիսոփայությունների մեջ կմտնենք մահվան մասին, որ Շուպենհաուերի ոսկորները գերեզմանի մեջ պար կգան ուրախությունից: 
Մարությաններն երեկ շատ էին հետաքրքրվում քեզնով և խնդրեցին, որ անպատճառ տանեմ քեզ իրենց մոտ: 
Հա, գիտե՞ս ինչ կա, Լևոն. արի քեզ ամուսնացնենք Մարությանի աղջկա հետ. նա հրաշալի աղջիկ է և այնպիսի երջանկության կտա քեզ, որ Շոպենհաուերն անգամ չի կարող խոստանալ նիրվանայի մեջ: 
Ա՛յ լավ միտք: 
Վեր կաց, վեր կաց:




 --------------------------------------- 


Շահյանը վեր կենալու տեղ մի թառանչ քաշեց և խոնարհվեց ծնկների վրա:

— Կինը սոսկալի բան է, — ասաց նա: 
— Աստված նրան պատիժ է ստեղծել մարդկության համար: 
Նա դառն հաբ է շաքարի կեղևի մեջ: 
Կնոջ մարմինը... 
Ի՞նչ բան է կնոջ մարմինը: 
Ըստ երևույթին, ոչինչ, մարմին է, ինչպես մեր մարմինը. — ոսկորներ, միս և կաշի: 
Բայց ի՞նչ կա նրա մեջ, այն ի՞նչ դև է թաքնված նրա մեջ, որ դուրս է սողում այնտեղից, մտնում է մարդու արյունը... 
Օ՛, այս կիրքը ... 
Ես ճանաչում էի մի կին. նա երևաց ինձ ինչպես մի երազ, և երազի պես էլ ցնդեց... 
Ինձ թվում է, թե ես կուտեի նրա մարմինը, կուտեի ուղղակի գազանի պես, եթե... 
Ո՞ւր է նա... 
Բեր նրան այստեղ, նրան միայն, ուրիշ ոչ մի կին, և ես պատրաստ եմ հարություն առնելու...
Մինասյանը խիստ հետաքրքրվեց և ուշի-ուշով ականջ էր դնում Շահյանի խոստովանությանը: 
Նրան խիստ զարմացրեց մանավանդ այն հանգամանքը, որ այնքան հանգիստ ու թմրած Շահյանն այժմ խոսում էր արտասովոր եռանդով և, ըստ երևույթին, ի ներքուստ զորեղապես հուզված: 
Բայց ո՞վ էր այն կինը, որի մասին խոսում էր նա, — Մինասյանը չկարողացավ իմանալ, որովհետև Շահյանը լռեց և այլևս ոչ մի խոսք չկամեցավ արտասանել այդ մասին:

— Բայց Մարությանների տունը գնո՞ ւմ ենք, թե ոչ, — հարցրեց Մինասյանը:

— Ոչ, չենք գնում:

— Ինչո՞ւ:

— Որովհետև.... խնդրում եմ, խաչ քաշիր ինձ վրա և անցիր գնա:

— Իսկ եթե խաչ չքաշեմ ու չանցնեմ չգնամ:

— Դա պարզ բռնություն կլինի:

— Իսկ մորդ մասին չե՞ս մտածում:

— Ա՛խ, թո՛ղ, թե աստվածդ կսիրես, — բացականչեց Շահյանը ջղայնոտության հանկարծական բռնկումով: 
— Ո՞վ էր ասում նրան, որ ինձ նման մի թուլամորթ արարած ծնի: 
Ծնեց, ուրեմն թող կրի իր անմտության պատիժը: 
Չեմ հասկանում, նա ինչո՞ւ է ապրում:

— Խիղճդ չի՞ տանջում քեզ, որ այդպիսի բաներ ես ասում մորդ համար:

— Խիղճը վատ խորհրդատու է: 
Եթե քննես մարդկության ներքին կյանքը, կտեսնես, որ աշխարհիս երեսին ամենադժբախտն այն մարդիկ են, որոնք խիղճ ունին:

— Դու սոփեստ ես: 
Ասենք, սոփեստությունը հոռետեսների գլխավոր հատկանիշն է: 
Մի անգամ, որ վճռել ես հոռետես լինել, աշխատում ես ամեն բան թարս հասկանալ, քեզ համար սպիտակը սև է, շաքարը — լեղի, ծիծաղը — լաց, լույսը — խավար, այդպես և խիղճ ունենալը — դժբախտություն: 
Բայց ես չեմ ուզում քեզ հետ վիճաբանության բռնվել, որովհետև խոսքով քեզ չի կարելի համոզել: 
Սոփեստություններիդ բոլոր անհեթեթությունը կհասկանաս այն ժամանակ միայն, երբ կյանքի հորձանքը մտնես, երբ մարդկության գործուն անդամներից մեկը դառնաս: 
Բայց այդ բանը դու չես ուղում կամ, ավելի ճիշտն ասած, վախենում ես այդ բանից, որովհետև, ինչպես ինքդ շատ լավ բնորոշեցիր քեզ, դու թուլամորթ մարդ ես: 
Ես քեզ ասում եմ արի բժշկեմ քեզ, դու ինձ ասում ես, թե խաչ քաշեմ քեզ վրա: 
Մի՞թե, հիրավի, քո մեջ արդեն միանգամայն մեռել է ապրելու ձգտումը, որից աստված չի զրկել նույնիսկ ամենաչնչին զեռունին:

— Մեռել է, միանգամայն մեռել է, — ասաց Շահյանը, ետ ընկնելով բազկաթոռի մեջքին, և աչքերը փակեց ձանձրացած:

— Բայց ինչ-որ կնոջ մասին խոսելիս ասացիր, որ եթե նա քեզ մոտ լինի, հարության կառնես: 
Այդ բանն ինձ հիմք է տայիս կարծելու, որ դրությանդ պատճառն իսկապես սերն է, դժբախտ սերը: 
Հա՞:

— Այս սեր չէ, — պատասխանեց Շահյանը, գլուխը ետ ձգած բազկաթոռի մեջքին և աչքերը փակած: 
— Այա այն է, ինչ որ կա ամեն մարդու, ամեն կենդանի արարածի մեջ: 
Այս այն է, առանց որի մարդկությունը և առհասարակ բոլոր կենդանի աշխարհը պիտի մեռներ, չորանար և իսպառ ոչնչանար մի սերնդի վրա, ինչպես չորանում և ոչնչանում է րկրի կենարար թացությունից զրկված ծառը: 
Այս այն դևն է, որի մսաին խոսում էի, որ թաքնված է կնոջ մարմնի մեջ և այնտեղից մտնում է մարդու արյունը, վառում, բորբոքում, գազանացնում և նրան...
Մինասյանը մտառությամբ նայում էր Շահյանի շրթունքներին և աշխատում էր թափանցել նրա հոգու խորքը:

— Գիտե՞ս ինչ կա, Լևոն, — ասաց նա, երկարատև լռությունից հետո. — արի քո հիվանդությանն ուրիշ անուն տան — դու էրոտոման ես, այն սարսափելի Էրոտոմաններից, որոնք անկողին են մտնում կնոջ մարմնի մասին մտածելով, և անկողնուց վեր են կենում դարձյալ կնոջ մարմնի մասին մտածելով, բայց կնոջից այնքան հեռու են, որքան երկինքը երկրից: 
Խոստովանիր, այդպե՞ս է, թե ոչ:

— Ո՞վ գիտե, գուցե և ճիշտ է դիագնոզդ, բայց ամեն մարդ էրոտոման է առավել կամ նվազ չափով, ոմանք տեսականապես, ոմանք գործնականապես: 
Եվ եթե այս հիվանդություն է, ապա ամեն մարդ հիվանդ է և ամեն մարդ, և ամբողջ մարդկությունը պետք է բժշկվի: 
Պետք է բժշկվի հիմնովին, արմատից: 
Դևը, դևը ... 
Պետք է ոչնչացնել դևը — ահա բժշկության միակ միջոցը:

— Սխալվում ես, Լևոն. դևը ոչ թե պետք է ոչնչացնել և անկարելի է ոչնչացնել — այլ պետք է անվնաս դարձնել և իր բնական ճանապարհը տալ նրան: 
Քո դևն այդքան սարսափելի է թվում քեզ, որովհետև շեղվել է իր բնական ճանապարհից: 
Մենք կսանձենք նրան: 
Վեր կաց: 
Ես բժշկության ավելի լավ միջոցը գիտեմ:

Մինասյանը բռնեց Շահյանի երկու ձեռքից և ուզում էր զոռով վեր կացնել նրան, սակայն Շահյանը պինդ խրվեց բազկաթոռի մեջ և դեն հրեց ընկերոջն այնպիսի ուժով, որ Մինասյանն ամենևին չէր սպասում:

— Այդ ի՞նչ կոպիտ վարմունք է, — ասաց Շահյանը, փայլեցնելով նրա վրա իր աչքերը զսպված զայրույթով: 
— Ես այդպիսի բաներ չեմ սիրում: 
Ասացի քեզ, որ Մարությանների տուն չեմ գար:

— Ուրիշ տեղ կտանեմ:

— Ոչ մի տեղ: 
Եվ խնդրում եմ ինձ հանգիստ թող: 
Այդ ի՞նչ խնամակալություն է, չեմ հասկանում:

Շահյանը խոսում էր այնպիսի վճռական եղանակով և այնքան վիրավորված, որ Մինասյանը մնացեք էր զարմացած, թե որտեղից գտնվեց հանկարծ այդքան կամքի ուժ և այդպիսի անձնասիրություն այդ մեռած երիտասարդի մեջ:

— Բայց դու կորած ես, Լևոն, եթե դուրս չգաս դեպի ազատ օդ, — բացականչեց Մինասյանը:

— Քեզ ի՞նչ, թող կորչեմ, քեզ ի՞նչ, — պատասխանեց Շահյանն այնքան դրդված, որ գաջի գույն ստացած նրա դեմքի վրա մինչև անգամ կարմրության պես մի բան երևաց:

Մինասյանը նորից փորձեց համոզել նրան այս անգամ ավեյի լրջորեն և մտերմորեն, սակայն Շահյանը մնաց անդրդվելի:

— Դե, որ այդպես է, պետք է ճիշտ որ, խաչ քաշել քեզ վրա և անցնել գնալ, — բացականչեց Մինասյանը: 
— Այժմ մեղքն ա վարձքը քո շլինքին:

Մինասյանը դուրս եկավ Շահյանի մոտից միանգամայն համոզված, որ նրան փրկելու ոչ մի հույս չկա:

19
Այդ երեկո Մարությանների տանը խոսակցության առարկան Շահյանն էր: 
Մինասյանը նկարագրեց նրան իբրև ֆիզիկապես և մանավանդ իբրև հոգեպես կորած մի մարդու, որ հրաշքով միայն կարող էր ազատվել կյանքի համար:

— Բայց ի՞նչ կասեք, որ ես այդ հրաշքը գործեմ, — բացականչեց Մար ությանը:

— Այդ անկարելի է, — ասաց Մինասյանը: 
— Ես, որ այնքան մոտ եմ նրան, ոչ մի կերպ չկարողացա համոզել, որ շորերը հագնի և դուրս գա ինձ հետ:

— Իսկ եթե ես վաղր բերեմ նրան այստեղ:

— Ինչ ասեմ, մինչև որ չտեսնեմ, չեմ հավատար:

— Շատ բարի:

Հետևյալ օրը Մարությանի առաջին գործն այն եղավ, որ դիմեց դեպի Շահյանի տուն: 
Նրան ոգևորում էր ոչ այնքան «հրաշք գործելու», այսինքն Շահյանին փրկելու ցանկությունը, որքան այն, որ Շահյանին իրենց տուն բերելով կենդանության մի նոր հոսանքը պիտի մտցներ իր ընտանիքի մեջ ինչպիսի կենդանություն, որ մտցրել էր արդեն Մինսայանին իրենց տուն հրավիրելով, թեև նա շատ հեռու էր Մինասյանի ունեցած ընդունակությունները Շահյանին վերագրելու մտքից:

Իրենց տան փողոցը դեռ չէր ծռվել նա, երբ արագ քայլերով նրա դեմն ելավ օր. Սահակյանը:

— Նոր լուր իմացե՞լ եք, — կանչեց Օր. Սահակյանը՝ դեռ չմոտեցած:

— Ի՞նչ լուր:

— Շահյանը անձնասպանություն է գործել:

Մարությանը կանգ առավ քարացած:

— Այդ անկարելի է, — ասաց նա մեքենայաբար:

— Ձեզ ճիշտ բան եմ ասում. ատրճանակով ցրիվ է տվել իր հիմար ուղեղը: 
Իր կալվածների կառավարիչը պատմեց: 
Մեր բակումն է ապրում:

— Ե՞րբ, ի՞նչ եք ասում:

— Երեկ գիշեր: 
Այդպիսով Նոր տարվա առաջին իսկ օրը հայոց աշխարհը դժբախտություն ունեցավ զրկվելու մի երևելի կյանքից: 
Եվ, երևի, դրա՞ համար է, որ այդքան ազդվեցիք:

— Վա՛յ, խե՛ղճ, խե՛ղճ երիտասարդ, — արտասանեց Մարությանն անկեղծ ցավով: 
— Իսկ ես, երևակայեցեք, այս րոպեիս գնում էի, որ նրան մեր տուն բերեմ:

— Այդ ի՞նչ քամի էր փչել ձեր գլխին:

Մարությանը պատմեց Մինասյանի պատմածը Շահյանի մասին և ասաց, թե կամենում էր և հույս ուներ, որ կփրկի նրան:

— Ո՞՜ւմ պետք է փրկեիք. մի արդեն մեռած մարդո՞ւ — բացականչեց օր. Սահակյանը: 
— Մինասյանն երեկ նրա մոտից ուղղակի մեր տուն էր եկել և նրա մասին խոսում էր իբրև արդեն մեռած մարդու մասին: 
Ինձ որ հարցնես, ես ամենևին չեմ ցավում, որովհետև, միևնույն է, անպետք մարդ էր:

Մարությանը տխուր ու տրտում վերադարձավ տուն օր. Սահակյանի հետ:

Տանն ամենքի վրա խոր տպավորություն գործեց Շահյանի անձնասպանության լուրը: 
Թեկլեն սկսեց սգալ ցամաք աչքերով, բայց այնպիսի աղեկտուր խոսքերով, որ նույնիսկ օր. Սահակյանն արտասվեց: 
Եվան թաշկինակը սեղմել էր աչքերին և իզուր աշխատում էր զսպել խեղդող հեկեկանքը: 
Նա հիշում էր Շահյանի հետ ունեցած իր ծանոթությունը և թեպետ մի առանձին քնքուշ զգացում չէր տածում դեպի նա, բայց նրան շատ բարի ու անվնաս երիտասարդ էր համարում և այժմ սրտի խորքիը ցավում էր նրա եղեռնական վախճանի համար: 
Մինչդեռ Աշխենը նստած էր լուռ, անշարժ, կենտրոնացած հայացքը հառած մի կետի և նրա միտքը, հոգին թռել էր հեռու, այնտեղ, ուր նույնպես մեռել էր իր սիրած երիտասարդը, բայց բոլորովին այլ մահով — պատվավոր, օգտակար, խրախուսիչ մահով...
Մինասյանը տան չէր և Շահյանի անձնասպանության լուրն իմացավ այն ժամանակ, երբ ճաշին տուն եկավ: 
Թեև այդ լուրն այնքան էլ անակնկալ չէր նրա համար, բայց և այնպես այնպիսի ազդեցությու ունեցավ նրա վրա, ինչպես գլխին իջեցրած դագանակի մի հարվսւծ:

— Ա՛խ, թշվառականը, — բացականչեց նա, — Այդ ի՞նչ է արել: 
Հոգիս վկայում էր ախր, որ նա բնական մահով չի մեռնիլ: 
Բայց մա՛յրը... մա՛յրը: 
Օ՛, խեղճ պառավ: 
Ի՞նչ կլինի այժմ նրա դրությունը:

Մինասյանը շտապեց դեպի Շահյանի տուն և վերադարձավ ուշ երեկոյան, երբ Մարությանները նստած էին թեյի սեղանի շուրջը: 
Օր. Սահակյանն առավոտվանից մնացել էր Մարությանների տանը և սպասում էր Մինասյանի վերադարձին, որ իմանա Շահյանի անձնասպանության մանրամասնությունները: 
Մինասյանը մտավ հոգնած և խիստ տխուր: 
Նա սրտաճմլիկ մանրամասնություններ պատմեց Շահյանի մոր վիճակի մասին և ասաց, որ խեղճ պառավը պարզապես խելագարված է վշտից:

— Նա չճանաչեց ինձ և շուրջը հավաքված ազգականներին պատմում էր, որ գիշերը իր որդու սենյակում հանկարծ մի աթոռ էր վայր ընկել կոտրվել և, երբ շրխկոցի ձայնից ներս էր վազել այնտեղ, տեսել էր, որ իր Լևոնը հատակի վևա չոքած` նորոգում է կոտրված աթոռը: 
Ծառայի պատմածից, հիրավի, երևում է, որ Շահյանն անձնասպանությունը գործելիս չոքած է եղել գրասեղանի և աթոռի արանքում և վայր ընկնելիս գլորել է աթոռը: 
Ես տեսա թշվառականի դիակը. ատրճանակն արձակել է աջ քունքի վրա և գանգի մի մասը փշրել:

— Թուղթ-բան չի՞ թողել — հարցրեց Մարուլթյանը:

— Երեք նամակ է թողել. մեկը մոր անունով, որի մեջ գրված էր` «Դժբախտ մայր, քեզ չեմ մեղադրում, որովհետև չես իմացել, թե ինչ ոճիր ես գործում»: 
Մյուսի մեջ գրված էր բառացի հետևյալը. «Անձնասպանությանս համար ոչ ոքի չմեղադրել, բացի աստծուց»: 
Իսկ երրորդն ահա այս ծրարն է իմ հասցեին:

Եվ Մինասյանը ծոցից հանեց մի մեծ ու հաստ ծրար
— Ի՞նչ է, — հարցրին այս ու այն կողմից խիստ հետաքրքրված:

— Այ, կարդացեք տեսեք ինչ է, — ասաց Մինասյանը, ծրարի միջից հանելով աշակերտական մի տետրակ կապույտ կազմով:

— Տվեք ինձ, ես կարդամ, — ասաց օր. Սահակյանը և տետրակն առավ նրա ձեռքից:

— Իսկ ինձ, եթե կարելի է, մի քիչ բան տվեք ուտելու, որովհետև այսօր ոչինչ չեմ կերել:

Եվան վեր թռավ տեղից:

— Ես պահել եմ ձեր այսօրվա ճաշը: 
Ո՛րտեղ կուտեք, այստե՞ղ, թե ձեր սենյակում:

— Այստեղ, այստեղ, ասա բերեն այստեղ, — պատվիրեց Մարությանը:

Այն միջոցին, երբ Մինասյանը, սեղանի ծայրը քաշված, ուտում էր իր ճաշը հոգնած մարդու դանդաղությամբ, օր. Սահակյանը, շրջապատված Մարությաններով, կարդամ էր հետևյալը.
20
ԻՄ ՎԵՐՋԻՆ ԽՈՍՔԸ
Հիշո՞ւմ ես, այսօր, որ կյանքի գովքն էիր անում, ես ասացի քեզ, որ պատասխանս կստանաս գրավոր: 
Արդ` ընդունիր գրությունս իբրև իմ պատասխանը և, եթե գտնես, որ ճշմարիտ չեմ ասում, այրիր այս նամակն այնպես, ինչպես որ ես երկրագունդը կայրեի, եթե կարողանայի:

Հետևում եմ անձնասպանների օրինակին և, այս ողորմելի անոթը — գանգս ցրիվ ածելուց առաջ, նամակներ եմ գրում: 
Մորս արդեն գրել եմ: 
Հիմա էլ քեզ եմ գրում, կյանքի օրներգու: 
Հա՛, մի նամակ էլ կգրեմ, որ անձնասպանությանս համար ոչ ոքի չմեղադրեն: 
Այդպես է կարգը և թող այդպես լինի: 
Կամ, եթե ուզում են անպատճառ մեղադրել մեկի, թող մեղադրեն նրան կամ այն բանին (անունը չգիտեմ. հավատացյալներն ասում են, որ անունը աստված է), որի կամքով ես անգոյությունից գոյություն ստացա, ապրեցի ամբողջ 27 տարի առանց իմանալու, թե ինչու, և այժմ գոյությունից նորեն գնում են դեպի անգոյություն` զզված և ձանձրացած այն բոլորից, ինչ-որ տեսա աշխարհ կոչված այս հսկայական հիմարանոցում:

Զարմանալի տափակություն կա մարդկանց ուղեղի մեջ. երբ որ տեսնում են, որ որևէ մեկի անձնասպանության մեջ շոշափելի կերպով ոչ ոք մեղավոր չէ, նրանք իրենց իրենց մեղադրանքը թափում են անձնասպանի գլխին: 
Մինչդեռ եթե նրանք մտքի մի քիչ խորություն ունենային, փառաց ի փառս պիտի բարձրացնեին անձնասպանին, և ոչ թե մեղադրեին: 
Եթե մեղադրանքի — և այն էլ մահացու մեղադրանքի — մի կետ կա առհասարակ բոլոր անձնասպանների համար, այդ այն է, որ նրանք ապրել են: 
Ապրել կնշանակի ամենամեծ հիմարությունը գործել: 
Արդ՝ կարելի՞ է մեղադրել նրան, ով չի ցանկանամ շարունակել հիմարություն գործել:

Ասում են, որ անձնասպանությունը խելագարության արգասիք է լինում: 
Այդպես ասողներն անշուշտ իրենք են խելագար կամ, եթե ըստ իրենց հասկացողության` խելագար չեն, խելագարությունը թարս են հասկանում: 
Գիտե՞ս որն է իսկական, արտոնյալ խելագարությունը. — ա՛յն, երբ զգում ես, տեսնում ես, համոզված ես, որ կյանքը դատարկ մի բան է, ավելի քան տորիչելյան դատարկությունը, և, այնուամենայնիվ, շարունակում ես ոչ թե միայն ապրել, այլև կաշուցդ դուրդ գալ, որ կարելույն չափ երկար ապրես:

Անձնասպանները ոչ թե խելագար են, այլ ամենաիմաստուն մարդիկ, որովհետև միայն նրանք գիտեն, թե ի՞նչ է կյանքի իսկական արժեքը: 
Իսկ կյանքի իսկական արժեքը, եթե արտահայտելու լինենք թվանշանով, դուրս կգա հսկայական
մի զրո, որի դատարկ շրջանագծի միջով իր սարտոմորտալներն է կատարում կամ, հայերեն ասենք, իր գլուխկոնծին է անում համաշխարհային կրկեսի այն միմոսը, որի անունն է մարդկություն ...
Անձնասպանները բացի ամենաիմաստուն մարդիկ լինելուց, այլ ամենաքաջ մարդիկն են: 
Ամենամեծ երկյուղը, որ պաշարում է մարդուն, մահվան երկյուղն է: 
Եվ իզուր չէ, որ օրենսդիրները պատժի ամենաբարձր աստիճանը մահվան պատիժն են սահմաներ: 
Ապրել կամենալ — նշանակում է մահից վախենալ: 
Արդ` ով մահից ոչ թե միայն չի վախենում, այլև ինքն է իրեն մահվան գիրկը նետում, — ամենաքաջը չէ՞:

Ապրելու և, այսպես կոչված, բնական մահվան սպասելու համար հարկավոր է երկու բան — կամ չմտածել, կամ հասնել մտածողության այն կետին, որի վրա մարդս կանգնած անսասան` ընդունակ դառնա արհամարհելու, միևնույն տխմար, աննպատակ բանը համարելու թե՛ կյանքը և թե մահը: 
Չմտածել չեմ կարող, որովհետև, դժբախտաբար, անասունից չեմ ծնված. կյանքն ու մահն էլ հավասարապես արհամարհել նույնպես չեմ կարող, որովհետև կյանքը չեմ փորձել նրան արհամարհելու չափ, որով և պայմանավորված է արհամարհանքը դեպի մահը:

Չգիտեմ, ինչպես կլինի ապագայում, բայց գիտեմ, որ այժմ մարդս ապրում է ոչ իր ցանկությամբ, ուզում եմ ասել, ոչ իր ազատ կամքով: 
Ինչպես որ նա իր ազատ կամքով չի ծնվում, այնպես և իր ազատ կամքով չէ, որ ապրում է: 
Նրան ծնում են և ստիպում, որ ապրի: 
Ծնում է բնությունը իրեն միայն հասկանալի նպատակով (կամ, գուցե, նա էլ ոչ մի նպատակ չունի), որի հետ մարդուն իրավունք չի տալիս գործ ունենալու: 
Նույն բնությունն է, որ ստիպում է նրան ապրել և դարձյալ ծածուկ է պահում նրանիկ այն նպատակը, որի համար ստիպում է նրան ապրել:

Սակայն անտանելին և միանգամայն անհասկանալին բնության ստիպմունքը չէ, այլ նույնիսկ մարդկային ստիպմունքը, որը ձևակերպված է ընտանիքի, շրջանի, հասարակության, ազգի, պետության և, վերջապես, ընդհանուր մարդկության նախապաշարմունքների, սովորությունների, հասկացողությունների, օրենքների, սկզբունքների մեջ: 
Գուցե ուրիշների համար այդ ստիպմունքն աննկատելի է և անզգալի, իսկ շատերի համար նույնիսկ քաղցր, բայց ինձ համար միշտ անտանելի է եղել և կլինի, եթե շարունակեմ ապրել:

Այժմ, երբ կանգնած եմ մահվան դռանը, այդ ստիպմունքը գոյություն չունի ինձ համար: 
Ես ազատ եմ, ինչպես օդը: 
Եվ, երբ մտածում եմ, որ վաղը և հավիտյան չպիտի մտածեմ այլևս, ինձ թվում է, թե այս րոպեին ամենաերջանիկն եմ ես բոլոր մարդ արարածների մեջ: 
Եթե մի բան կա, որից վախենում եմ այս րոպեին, այդ այն է, թե միգուցե այնպես պատահի, որ ստիպեն ինձ դարձյալ ապրել: 
Չէ՞ որ «քաղաքակրթությունն» ու «մարդասիրությունն» այնպիսի «բարոյական» (ի՛նչ տխմար բառեր) օրենքներ են սահմանել, որոնց զորությամբ մարդն ազատ չէ մինչև անգամ իր սեփական կյանքին վերջ տալու: 
Եթե ես, փոխանակ սենյակումս փակված` անձնասպանություն գործելու, կամենայի կամրջից գետը նետել ինձ, կբռնեին, թույլ չէին տալ: 
Եվ ես իրավունք չէի ունենալ բողոքելու: 
Իսկ եթե բողոքեի, գժատուն կտանեին ինձ: 
Ահա, թե ինչու անձնասպանությունն էլ գողության պես, ծածուկ է կատարվում: 
Բռնություն, բռնություն և բռնություն — ահա թե ինչով է շրջապատված մարը կյանքի մեջ: 
Եվ ես հրաժարվում եմ հասկանալ նրանց, որոնք դատապարտում են այդ բռնությունից իրենց օձիքն ազատողներին:

Չգիտեմ, իմ մահը ումևիցե ցավ կպատճառի՞, թե ոչ, բայց հաստատ գիտեմ, որ մայրս կամ իսկույն, կամ շատ շատով կմեռնի: 
Էհ, այդ ավելի լավ: 
«Մարդ մի անգամ պիտի մեռնի», բայց երանի՛ նրան, ով շուտ կմեռնի: 
Հազար ու բյուր երանի կլիներ, եթե ես մեռնեի այն ժամանակ, երբ չէր զարթնել գիտակցությունս:

Գիտակցություն... 
Ահա, թե որտեղ է մարդուս բոլոր թշվառության աղբյուրը: 
Կկամենայի իմանալ՝ ով է եղել այն երևելի ծաղրածուն, որ մարդուն անվանել է «ստեղծագործությունների պսակ» — մի աննման ծաղր, որ մենք ցարդ լուրջ բանի տեղ ենք ընդունում ու գործածում: 
Այն, ինչ-որ բնությունը մեզ տվել է իբրև լոկ պատիժ, մենք առանձին շնորհք ենք համարում և պարծենում: 
Նա մեզ գիտակցություն է տվել, որ շարունակ տանջվենք, իսկ մենք հիմարաբար կարծում ենք, թե դա մի պսակ է մեր գլուխը զարդարող:

Եթե ես աշխարհիս տերը լինեի, կհրամայեի ոչնչացնել աւն բոլորը, ինչ որ նպաստում է մարդու գիտակցության, իմացկանաթյան զարգացմանը, որովհետև ամեն մի քայլ, որ տանում է դեպի զարգացումը, տանջանքի մի նոր դուռ է բաց անում մարդու համար: 
Գիտությունն ընդունակ է մարդու մեջ զարգացնելու մի անհագ հարցասիրություն, որի առաջ նույնիսկ ինքն ընկճվում է ինչպես մի թզուկ իր զարթեցրած հուժկու գազանի առաջ: 
Քաղաքակրթության գործն այն է, որ մարդու պահանջներն է ավելացնում — բոլորովին ավելորդ պահանջներ — և տասը նոր պահանջից հազիվ մեկին միայն կարողանում է գոհացում տալ: 
Մարդու ուղեղը հեքիաթական այն քնած վիշապն է, որ զարթնելուն պես անհագ քաղց է զգում, որքան շատ ես տալիս, որ քաղցը հագեցնե, այնքան ավելի է պահանջում: 
Արդ` քանի որ ընղունակ չես և անկարելի է նրա քաղցը հագեցնել, ավելի լավ չէ , որ թողնես հանգիստ քնած մնա իր համար: 
Քանի՞ գրոշ արժե մի դրություն, որ հին իմաստասերը բանաձևել է այս խոսքերով. «Ես միայն մի բան գիտեմ, այն՝ որ ոչինչ չգիտեմ»: 
Արժե՞ արդյոք, որ մարդ այնքան տանջվի, չարչարվի միմիայն այն բանի համար, որ վերջ ի վերջո իմանա, թե ինքը ոչինչ չգիտե:

Կարլեյը ասում է — «Երբ մարդը քաղցած է, հաց է պահանջում, բայց երբ կշտացավ, հարցնում է՝ ինչո՞ւ եմ ապրում»: 
Ես կուզեի, որ ոչ մի քաղցած մարդ չլիներ, այն ժամանակ ամեն մարդ կիմանար և կհամոզվեր, որ իզուր է ապրում: 
Այստեղ ես գալիս եմ մի զարմանալի եզրակացության. արդյոք քաղցածները չե՞ն, որ անմիջական պատճառ են հանդիսանում մարդկության կյանքի հարատևության:

Լավատեսներդ վախկոտ եք և իբրև վախկոտ՝ խաբեբա եք. Դուք խաբում եք թե ձեզ և թե ուրիշներին: 
Դուք համարձակություն չունիք ուղղակի նայելու միակ բացարձակ ճշմարտության՝ մահվան երեսին: 
Ձեր ամբողջ վարդապետությունը հիմնված է կեղծիքի և ինքնախաբեության վրա: 
Դուք սուտ եք խոսում, երբ կաշուց դուրս եք գալիս, ապացուցելու համար, թե ապրելը հիմարություն չէ: 
Կյանքին նվիրված բարձրաձայն օրհներգների մեջ դուք աշխատում եք խլացնել մահվան ճիչը, որ սարսափեցնելով սարսափեցնում է ձեզ: 
Դուք եք, որ ասպարեզ եք նետել «.գոյության կռիվը», որպեսզի փախուստ տաք մահից: 
Դուք շրջապատել եք ձեզ սիրո, ատելության, կրքի և նախանձի հազարավոր բարդ իլյուզիաներով, որպեսզի դրանց թանձր մշուշի մեջ չտեսնեք մահվան անդունդի անտակ խորությունը, որի մասին մտածելիս սառչում է ձեր արյունը: 
Ձեզ ծանոթ չէ մռայլ հոռետեսի հպարտ արհամարհանքը, որի առաջ փշրվում, խորտակվում է ամեն ինչ: 
Խելագարին հատուկ համառությամբ դուք գնում եք որոնելու, որ պաշտեք մի ինչ-որ, թե ինչ, ինքներդ էլ չգիտեք: 
Հին կռապաշտների նման աստվածներ եք հնարում ձեզ համար և երևակայում թե դրանք են ձեր որոնածը:

Օ, ողորմելինե՛ր, օ՜, թշվառականներ, օ՜, ատելի՛ ստրուկներ ...
Դեռևս Էպիկուրն է ասել՝ «Մահը մեզ չի վերաբերում: 
Եվ Շոպենհաուերը, — քո արհամարհած Շոպենհաուերը , — այսպես է բացատրում այդ խոսքերի իմաստը: 
«Երբ մենք գոյություն ունինք, չկա մահ, իսկ երբ կա մահ, — մենք չկանք: 
Կորցնել մի բան, որի բացակայությունը կարելի չէ զգայ, դա ցավալի չէ ... հետևաբար գալիք անգոյությունը (մահը) մեզ չի վերաբերում, ինչպես որ չի վերաբերել անցյալ անգոյությանը» (այսինքն ա՛յն, երբ մենք դեռ չէինք ծնված):

Քանի րոպեից հետո ես այլևս չեմ լինիլ կամ, այլ խոսքով ասած, կլինեմ գալիք անգոյության մեջ: 
Մի քանի րոպեից հետո ընկած կլինեմ հատակի վրա գանգս ցրիվ եկած, արյան մեջ շաղախված: 
Մայրս, — խեղճ, դժբախտ պառավ, — կոծելիս կլինի ծնկները, սենյակս լիքը կլինի ոստիկաններով և հետաքրքիր մարդկանցով: 
Կուզեի մեռած ժամանակ էլ տեսնել` դիտելու համար այդ հիմար մարդկանց իրարանցումը, որպեսզի մի կուշտ ծիծաղեի:

Համլետն անշուշտ ամենամեծ տխմարներից մեկն է եղել դեռևս, որ տարակուսել է, թե միգուցե այնտեղ՝ անդրգերեզմանական կյանքի մեջ էլ ինչ-որ երազներ խանգարեն իր հավիտենական հանգիստը: 
Եթե մի վայրկյան անգամ այդպիսի տարակուսանք անցներ մտքով, այն ժամանակ մեռնելուց առաջ անշուշտ, յոթն օր կքավեի մեղքերս, մինչդեռ այժմ, ինչպես տեսնում ես, դեռ հայհոյում էլ եմ և հայհոյում ամենահանգիստ խղճով, որովհետև համոզված եմ, որ հայհոյանքը նույնքան արժեք ունի, որքան և աղոթքը, այսինքն — ոչ մի արժեք չունի:

Կան չափազանգ խորամիտ, բայց խիստ բարեմիտ մարդիկ, որոնք այն աշխարհի կրոնական գաղափարները մեկնաբանում են իբրև իրականություն: 
Նրանք այնքան խելոք են, որ, իհարկե, չեն հավատում դժոխքի և դրախտի, սատանաների և հրեշտակների գոյության, բայց և իրենց խորամանկությամբ հանդերձ այնքան միամիտ են, որ կարծում են, թե կրոնական այդ ցնդաբանությունները, որ հանեն հիվանդոտ երևակայության աշխարհից և դնեն իմ առաջ իբրև իրական փաստ, ինձ և ինձպեսներին կհամոզեն, թե դրանք սուտ չեն:

Եթե կա մի բան, որ ճշմարիտ է, դա մահն է, որովհետև ճշմարիտն այն է, ինչ որ հավիտենական է, իսկ մահն է միայն, որ հավիտենական է: 
Ժամանակը գոյություն ունի այնքան, որքան մենք ապրում ենք, իսկ մեռնելուց հետո Ժամանակը գոյություն չունի կամ, ուրիշ խոսքով, գոյություն ունի այն, ինչ որ մենք անվանում ենք հավիտենականություն: 
Մենք մեզ համար սահմանել ենք ժամանակի որոշ չափեր և դրանով ենք ուզում չափել նույնիսկ անդրգերեզմանական կյանքի տևողությունը, եթե միայն կյանք կարելի է անվանել այն, որ մարմինս հող կլինի դարձած, այդ հողի վրա խոտ կլինի բուսած և այդ խոտի մեջ արածելիս կլինի մի գառ, որպեսզի այդ գառան միսն ուտողները վերջն ինձ պես հող դառնան և այլն... 
Կոմեդիա, կատարյալ կոմեդիա... 
Եվ երբ մտածում ես, որ համաշխարհային այդ կոմեդիան պիտի շարունակվի անվերջ, առանց վերջնական նպատակի... 
Ծիծաղում ես և, միևնույն ժամանակ, ապշում, որ մարդիկ այս բոլորը գիտենայով հանդերձ ինչ-որ նոր տարիներ են հնարել, ուրախանում են, տխրում, սիրում, ատում, նախանձում, սպանում, աշխարհ բերում նոր արարածներ... 
Հիմարանոց, հսկայական հիմարանոց... 
Կալիգուլան ափսոսում էր, թե ինչու հռոմեացիք մի գլուխ չունեին, որ թրի մի հարվածով վերջ տար նրանց կյանքին: 
Նա ափսոսում էր չարությունից: 
Նույնն ես եմ ափսոսում ամբողջ մարդկության համար, միայն խղճահարությունից:

Բայց եթե մարդկությունը մի գլուխ չունի, ես խո մի գլուխ ունիմ:

Գանգս ... «Ի՞նչ բան է այս անոթը, — ասում է Շելլինգը, — որ իր մեջ պարունակում է ամբողջ աշխարհը, ամբողջ երկինքը: 
Ի՞նչ բան է մոգական այս ամրոցը, որ սերն իր հրաշքներն է կատարում, ուր ամեն ինչ, ինչ որ փառավոր է և վեհ, ինչ-որ նողկալի է և սոսկալի, գտնվում է իր սաղմի մեջ կողք-կողքի: 
Ի՞նչ բան է գանգ կոչված մարդկային այս գլուխը, որ ստեղծում է տաճարներ, աստվածներ, ինկվիզիցիա և դևեր: 
— Որդի բնակարան»:

Այո , միմիայն որդի բնակարան: 
Բայց այդ միայն մահից հետո: 
Իսկ մահից առաջ — տանջանքի շտեմարան:

Օ՜, իսկույն, իսկույն կփարեմ, կոչնչացնեմ տանջանքի այս շտեմարանը: 
Բավական է, որքան այս անտանելի ծանրությունը կրեցի ուսերիս վրա, այլապես` մինչև երբ և ինչո՞ւ...
Շոպենհաուերը ասում է. «Մահվան րոպեն կարող է նման լինել ծա՛նր պատրանքից արթնանալուն»: 
Ես ուզում եմ արթնանալ կյանքի ծանր պատրանքից մահվան գիրկը նետվելով
Ես մեռնում եմ խղճալով ձեզ, կյանքի՛ ստրուկներ, որ ինչքան էլ կամենաք ապրել այնուամենայնիվ վերջ ի վերջո պիտի գաք իմ ետևից:

Շահյանի թաղմանը ներկա էին, ի միջի այլոց, օր. Սահակյանն ու Մարությանները: 
Մինասյանը չէր հեռանում հանգուցյալի մոր մոտից:

Շահյանը կարծես քնած էր դագաղի մեջ. Նրա ծնոտները կապած էին սպիտակ թաշկինակով, որ միևնույն ժամանակ ծածկում էր քունքի և գանգի ջարդված մասը: 
Նրա փոքր-ինչ բաց շրթունքների վրա սառել էր հեգնական մի ժպիտ:

Եվան եկեղեցում կանգնած էր դագաղի մոտ, և նրա ուշադրությունն ակամա գրավում էր հանգուցյայի այդ շպիտը: 
Նրան թվում էր, թե Շահյանի շրթունքների վրա այդ ժպիտը մնացել էր այն րոպեից, երբ գրել էր իր վերջին տողերը. «Անձնասպանությանս համար ոչ ոքի չմեղադրել, քացի աստծուց»: 
Ի՞նչ էր այդ՝ կատա՞կ, թե՞ հայհոյանք: 
Մի՞ թե կարելի է կատակ անել մահվան հետ: 
Եթե հայհոյանք — մի՞թե կարելի է հայհոյել խորհրդավոր անհայտության դռան առաջ կանգնած միջոցին... «Մի՞թե եղբայրս իր մահվան մամանակ կարող էր այդպես ժպտալ», — մտածեց Եվան և նույն րոպեին փշաքաղվելով ետ նայեց ակամա:

Նա տեսավ Աշխենին, որ չոքած էր կանանց դասի սյունի տակ և խուլ հեկեկում էր, աչքերը թաշկինակի մեջ սեղմած ...



 --------------------------------------- 


ՄԵՂՐ ԵՎ ՃԱՆՃԵՐ
ԱՐԱՐՎԱԾ ԱՌԱՋԻՆ
Մի գեղեցիկ պարտեզ: 
Ձախ կողմն երևում է Թաթուլյանների հոյակապ տան շենքը: 
Ներքևը մի մեծ դուռ, որի փեղկերը բոլորովին բաց են և որտեղից մինչև պարտեզն իջնում են քարե սանդուղքի աստիճանները, որոնց վրա այս ու այն կողմը շարված են մեծ-մեծ ծաղկամաններ` զանազան հազվագյուտ բույսերի թփիկներով: 
Բեմի առաջնակողմում պարտեզին համեմատ մի հրապարակ տեղ: 
Տեղ-տեղ նստարաններ: 
Լուսնկա պարզ գիշեր է: 
Տունը բոլորովին լուսավորված է: 
Նախքան վարագույրի բարձրացնելը բեմի ետևում դաշնամուրի վրա «վալս» են նվագում և կտրում են վարագույրը բարձրացնելուց փոքր ինչ հետո: 
Այդ ժամանակ դուրս են գալիս հյուրերն, իջնում են սանդուղքով և ցրվում են պարտեզի այս ու այն կողմը: 
Նրանց միջից առանձնանում են Սոնան և Ալեքսանդրը:

ՏԵՍԻԼ I
Սոնա, Ալեքսանդր
ՍՈՆԱ (Գրեթե վազելով առաջ է գալիս դեպի հրապարակն և հոգնած նստելով նստարանի վրա): 
Օ՛հ...
ԱԼԵՔՍԱՆԴՐ (հետևելով նրան): 
Դուք հոգնեցա՞ք, օրիորդ:

ՍՈՆԱ (հովհարելով): 
Սաստիկ:

ԱԼԵՔՍԱՆԴՐ: 
Այդ նրանից է, որ շատ սրտով էիք պարում: 
Իսկ ձեր պարե՛լը…	Ես համարձակ կարող եմ ասել, օրիորդ, որ ձեզ նման լավ այստեղ ոչ ոք չի կարողանում պարել:

ՍՈՆԱ: 
Ճշմարի՞տ:

ԱԼԵՔՍԱՆԴՐ: 
Դուք սքանչելի՛, աննման եք պարում... և, որ գլխավորն է, շատ ուշ եք հոգնում:

ՍՈՆԱ: 
Իսկ այս գիշեր, ընդհակառակը, շատ շուտ հոգնեցա:

ԱԼԵՔՍԱՆԴՐ: 
Որովհետև ներսը բավական շոգ է, չնայելով, որ դեռ մայիսն է... ավելացրեք դրա վրա և այնքան ճրագների տաքությունը, հյուրերի շնչառությունը... ճշմարիտն ասած` ես էլ բավական շոգեցի ու հոգնեցի:

ՍՈՆԱ: 
Նստեցեք: 
(Ալեքսանդրը նստում է միևնույն նստարանի վրա՝ նրանից փոքր ինչ հեռու): 
Բայց ի՞նչպես եք գտնում դուք մեր այս գիշերվա հրավերքը, պ. Ալեքսանդր:

ԱԼԵՔՍԱՆԴՐ: 
Ավելի, քան սքանչելի, օրիորդ... 
Դեռ ո՛չ մի հրավերք, որտեղ ես եղել եմ, ինձ այնքան աննման չէ թվացել, որքան ձերը...
ՍՈՆԱ: 
Ճշմարի՞տ…	Ինչո՞ւ:

ԱԼԵՔՍԱՆԴՐ (շուտ): 
Ինչո՞ւ…	Այդ դուք ինքներդ էլ գիտեք, օրիորդ...
ՍՈՆԱ (շփոթված): 
Ես չգիտեմ... ես ի՞նչ գիտեմ...
ԱԼԵՔՍԱՆԴՐ: 
Գիտեք, գիտեք, օրիորդ...
ՍՈՆԱ: 
Երևի... տան զարդարա՞նքը...
ԱԼԵՔՍԱՆԴՐ: 
Ա՛, ո՛չ...
ՍՈՆԱ: 
Գիշե՞րը... լուսի՞նը...
ԱԼԵՔՍԱՆԴՐ (շուտ): 
Ո՛չ, այլ լուսնի նման մի արարած... 
Դուք, օրիորդ... 
Դուք այս հրավերքի, այս տան լուսինն եք, ոգի տվողն եք... ի՛նչ է հրավերքն, առանց ձեզ... 
Նայեցեք, օրիորդ, ահա, պարզ, կապույտ երկինքը զարդարված է անթիվ աստղերով, իսկ նրանց միջով հանդարտ, բայց վեհապանծ սահում է հրաշագեղ լուսինը, նրա լուսատու շողերը սփռվում են ամեն տեղ. նա կենդանություն է տալիս մեռած, խավար գիշերին... 
Բայց ի՞նչ կլինի երկինքն, առանց գիշերվա այդ համաշխարհային մշտավառ ճրագի.— մութ և տխուր: 
Եվ ահա, օրիորդ, այս հրավերքն էլ, առանց ձեզ, նման կլինի երկնքի, առանց լուսնի:

ՍՈՆԱ: 
Շնորհակալ եմ ձեր այդ կոմպլիմանի համար... բայց և այնպես, կարծեմ, այստեղ... ինձնից ավելի աչքի ընկնող գեղեցկուհիներ կան, որոնք...
ԱԼԵՔՍԱՆԴՐ (ընդհատելով ոգևորված): 
Ոչ, օրիորդ, այդ մի՛ ասեք... այդ մեղք է... 
Ես կարծում եմ, որ եթե հրեշտակներն անգամ իջնեն երկնքից, ձեր աննման գեղեցկությունը կարող է նրանց վրա էլ ստվեր ձգել...
ՍՈՆԱ (ծիծաղելով): 
Հա՛, հա՛, հա՛ ... այդպես խո վեպերի սիրահար — հերոսներն են խոսում...
ԱԼԵՔՍԱՆԴՐ (վեր կենալով և իրեն վիրավորված ձևացնելով): 
Ուրեմն դուք կարծում եք, որ ես այսպես միայն էֆեկտի համար եմ խոսում, որ իմ այս խոսքերն անկեղծ, ամենաջերմ սիրո զգացմունքի արտահայտություններ չե՞ն...Ո՛չ, օրիորդ,ո՛չ այդպես մեղք է կարծել... ներեցեք…	ես կարծում եմ, որ ձեր խիղճը պետք է տանջի ձեզ դրա համար, որովհետև երեսպաշտությունն այնքան ատում եմ, որքան մի զզվելի և ստոր մտադրություն...
ՍՈՆԱ (զգացված): 
Ներեցեք ինձ, եթե ես ձեզ վիրավորեցի, պ. Ալեքսանդր... 
Բայց ի զուր դուք իմ խոսքերին մի այդպիսի նշանակություն տվեցիք... 
Սակայն, այնուամենայնիվ, լինում են մարդիկ, որոնք ցույց են տալիս, թե խոսում են անկեղծ սրտով, բայց իսկապես երեսպաշտություն են անում:

ԱԼԵՔՍԱՆԴՐ: 
Եվ դուք ինձ համեմատում եք այդպիսի մարդկանց հե՞տ, օրիորդ...
ՍՈՆԱ: 
Աստված ո՛չ անե... ես այնպես... ներեցեք... ես բոլորովին այդ միտքը չունեի, հավատացեք ինձ:

ԱԼԵՔՍԱՆԴՐ: 
Ճշմարիտ է, ձեր ասած մարդիկը կան... և այդպիսի մարդկանց «ստոր» են անվանում... բայց ես, օրիորդ, փառք աստծո, դեռ չեմ կորցրել պատվի զգացմունքս, իսկ երբ կկորցնեմ, այն ժամանակ...
ՍՈՆԱ: 
Ա՛խ... բավական է... ես հավատում եմ ձեզ...
ԱԼԵՔՍԱՆԴՐ: 
Հավատո՞ւմ եք... 
Ուրեմն... ես ձեզ սիրում եմ... 
Հավատո՞ւմ եք:

ՍՈՆԱ: 
Հավատում եմ:

ԱԼԵՔՍԱՆԴՐ: 
Սո՛նա... իսկ դո՞ւք... իսկ դո՞ւ... 
Ասա, սիրո՞ւմ ես ինձ... և հավիտյան ի՞մն ես... 
Այո՞...
ՍՈՆԱ: 
Այո... (Վեր է թռչում և վազում է պարտեզի աջ կողմը):

ՏԵՍԻԼ II
Ալեքսանդր (միայն)
Ռուսներն այսպիսի դեպքերումն են ասում ՝ «дело в шляпе»: 
Ուղիղ որ դերս շատ լավ կատարեցի... 
Այսուհետև բանը պրծած է...
ՏԵՍԻԼ III
Ստեփան, Ալեքսանդր
ՍՏԵՓԱՆ (իջնամ է սանդուղքով և գալով առաջ): 
Հը՛: 
Ալեքսանդր, մենակ ե՞ս... ի՞նչպես վերջացավ բանը:

ԱԼԵՔՍԱՆԴՐ: 
Բոլորովին աջող, հայր:

ՍՏԵՓԱՆ (շուտ): 
Հա– ա՞…	ինչպ՞ես…	սիրում է քեզ... խո՞սք տվավ, որ քեզ հետ կամուսնանա:

ԱԼԵՔՍԱՆԴՐ: 
Այո:

ՍՏԵՓԱՆ, Մի՞թե... 
Բայց ո՞ւր է նա:

ԱԼԵՔՍԱՆԴՐ: 
Փախավ այն կողմը: 
Խիստ հուզված էր:

ՍՏԵՓԱՆ: 
Հա՛, այդպես: 
Բայց բժիշկ Արսենյանցն ինչ սախտ կմնա, հա՛, հա՛, հա՛... ես շատ էի վախենում, որ նա չխլե մեր ձեռքից այդ չաղ կտորը. ախր բժիշկ է, է, անպիտանը, նրա աչքումն էլ լույս կա. քաղցած գայլի պես ետևիցը ման է գալիս... 
Ապրի՛ս, որդիս, ապրիս: 
Այսուհետև համոզված եղիր, որ կլորիկ հազարները պատրաստ են: 
Սոնայի հայրն, իբրև վաճառական, փողի, մանավանդ հազարների վերաբերությամբ քեզ ասել եմ, որ շատ պինդ և ձեթ մարդ է, բայց Սոնան նրան կփափկացնե և մեղր կշինե, որովհետև որքան էլ Պետրոսի կամքին հակառակ լինի յուր աղջկան հազարներ օժիտ տալը, այնուամենայնիվ, նա կտա, որովհետև չտալով միևնույն է, թե յուր աղջկա բախտը պետք է խափանե, իսկ մենք, իհարկե, նրա աղջիկն այն դեպքում միայն կառնենք, երբ նրա հետ կլինին և՛ հազարներ... 
Չէ՛, խոսք չկա, որ հաղթությունը մերն է... 
Բայց ես ուզում եմ այս գիշեր ևեթ Պետրոսի հետ այդ մասին խոսք բացել, իհարկե, այնպես, թեթև կերպով:

ԱԼԵՔՍԱՆԴՐ: 
Բայց, հայրիկ, այնպես պետք է անեք, որ նա ոչինչ կասկած չտանե մեզ վրա:

ՍՏԵՓԱՆ: 
Այդ ես չե՞մ հասկանում, որ դու ինձ չասես... 
Բայց ահա նա գալիս է: 
Դու հեռացիր, որ նա մեզ միմյանց մոտ չտեսնե և ոչինչ չկասկածի: 
Ես կաշխատեմ նրա հետ հենց իսկույն այդ բանի մասին խոսել: 
Հեռացի՛ր շուտ: 
(Ալեքսանդրը շտապով հեռանում է պարտեզի աջ կողմը: 
Ստեփանը նստում է նստարանի վրա և հանելով թաշկինակը, սկսում է հովհարել երեսը):

ՏԵՍԻԼ IV
Պետրոս, Ստեփան
ՊԵՏՐՈՍ (իջնում է սանդուղքով և գալով առաջ): 
Պ. Ստեփան, ինչպես երևում է, շոգը նեղացնում է:

ՍՏԵՓԱՆ: 
Էլ մի ասեք, ջուր կտրվեցի, էլի՛…	քրտնքի մեջ լողում եմ. պար գալն ինձ էժան չնստեց... 
Չէ , եղբայր, ես չաղ մարդկանց երբեք խորհուրդ չէի տալ պար գալ, մանավանդ այսպիսի շոգերին, եթե միայն, իհարկե, թանկ է նրանց իրենց մարմինը, որովհետև պար գալիս բոլոր յուղը դուրս է գալիս միջից, հա՛, հա՛, հա՛...
ՊԵՏՐՈՍ: 
Ուղիղն ասած, պ. Ստեփան, ես բոլորովին չէի ուզում հիմա հրավերք տալ, բայց որովհետև շուտով ամառանոց ենք գնալու, այդ պատճառով աղջիկս խնդրեց, որ, գնալուց առաջ, մի գիշեր հյուրասիրենք մեր մոտիկ բարեկամներին ու ծանոթներին, ես էլ չուզեցի նրա խնդիրքը մերժել:

ՍՏԵՓԱՆ: 
Եվ չպե՛տք է մերժեիք, որովհետև օրիորդ Սոնան մի այնպիսի արարած է, որի խնդիրքը ո՛չ թե միայն պետք է կատարել, այլ և մի սուրբ օրենքի տեղ պետք է ընդունել... 
Ուղիղը կուզեք ասեմ, պ. Պետրոս, ես շա՛տ և շատ նախանձում եմ ձեզ, որ մի այդպիսի աննման աղջիկ ունեք…	Ահա, ո՛րքան ջահել տիկիններ և օրիորդներ ունեք այս գիշեր այստեղ հրավիրած, բայց ես օր. Սոնայի մի մազի կեսի կեսն անգամ չէի փոխիլ նրանց բոլորի հետ միասին վերցրած: 
Օր. Սոնան, որ այնպես հպարտ կերպով անցնում է նրանց միջով, բոլորն էլ իսկույն սևանում են, կարծես պուդրի տեղ այդ ժամանակ գործլի լինին քսած երեսներին, հա՛, հա՛, հա՛...
ՊԵՏՐՈՍ (առանձին): 
Այս ի՞նչ յուղ է, որ սա քսում է գլխին:

ՍՏԵՓԱՆ: 
Եթե ես ձեր տեղը լինեի, պ. Պետրոս, այսինքն եթե ես օր. Սոնայի հայրը լինեի կամ նա իմ աղջիկս լիներ, ես ձեզ հավատացնում եմ, որ հոգիս, հոգիս անգամ չէի խնայիլ նրա համար, նրա զվարճության, նրա երջանկության համար... 
Հա՛, պ. Պետրոս, գիտե՞ք ի՛նչ կա.— ես կարծում եմ, որ իմ տղայի և ձեր աղջկա մեջ մի ինչ-որ բան կա...
ՊԵՏՐՈՍ (շուտ): 
Ի՞նչ բան...
ՍՏԵՓԱՆ: 
Դուք չե՞ք նկատում, որ բոլոր ժամանակ նրանք միմյանցից չեն հեռանում և միշտ միմյանց հետ են պարում:

ՊԵՏՐՈՍ: 
Հետո՞:

ՍՏԵՓԱՆ: 
Եվ դուք այդ բանից ոչինչ չե՞ք եզրակացնում:

ՊԵՏՐՈՍ: 
Ի՞նչ:

ՍՏԵՓԱՆ: 
Որ նրանք... սիրում են միմյանց:

ՊԵՏՐՈՍ: 
Ի՞նչ եք ասում...
ՍՏԵՓԱՆ: 
Ես ձեզ ճշմարիտ բան եմ ասում…	Խո գիտեք, էլի, ջահելների բանը, ի՛նչ չարաճճիություններ ասես, որ նրանք չեն անիլ, հա՛, հա՛, հա՛... (Վեր է կենում և առնելով նրա կուռը): 
Ապա անցնենք այսպես, ես համոզված եմ, որ նրանք հիմա էլ մի որևէ ծառի տակ առանձնացած կամաց-կամաց քչփչում են միմյանց հե՛տ, հա՛, հա՛... (Հեռանում են պարտեզի աջ կողմը):

ՏԵՍԻԼ V
Եղիսաբեթ, Նատալիա
ԵՂԻՍԱԲԵԹ (Նատալիայի հետ կուռ կռի տված՝ իջնում է սանդուղքով): 
Ես ձեզ պետք է ցույց տամ, մեր պարտեզի նոր ավազանը: 
Հիանալի բան է: 
Դուք խո գիտեք, որ իմ մարդս այդպիսի բաների համար ոչինչ չէ խնայում: 
Նա հատուկ այդ նոր ավազանի համար բերել է տվել փոքրիկ ձկնիկներ, որոնք արևի կամ լուսնի շողերի տակ ջրի մեջ խլպլտալիս մի այնպիսի գեղեցիկ գույներով են փայլում, որ մարդ ակամա հիանում է: 
Սոնաս խո բոլորովին սիրահարված է նրանց վրա. համարյա թե ողջ օրը նստած է ավազանի մոտ և միշտ կերակրում է նրանց հացի փշրունքով:

ՆԱՏԱԼԻԱ: 
Любопытно.
ԵՂԻՍԱԲԵԹ: 
Անպատճառ ամենքն այնտեղ են և նայում են ձկներին... (Հեռանում են պարտեզի աջ կողմը):

ՏԵՍԻԼ VI
Արսենյանց (իջնում է սանդուղքով), Թորոսյան (մտնում է ձախ կողմից, տան ետևից)
ԱՐՍԵՆՅԱՆՑ. Ա՛, Թորոսյան... 
Նո՞ր ես գալիս... ինչո՞ւ այսքան ուշացար...
ԹՈՐՈՍՅԱՆ: 
Ի՛նչ է, փափեն սառե՞ց... 
Ուշացա՛... կարծես ինձ շատ սպասելով աչքներդ ջուր կտրվեց:

ԱՐՍԵՆՅԱՆՑ: 
Վա՛հ, իհարկե, առանց քեզ այստեղ ի՛նչպես կարող են ժամանակ անցկացնել, հա՛, հա՛, հա՛...
ԹՈՐՈՍՅԱՆ: 
Ծաղրի՛ր, բարեկամ, ծաղրի՛ր, այն ինչ ամենաառաջին ծաղրելին դու և դուք եք... 
Ձեզ պես պարազիտներն ու սիբարիտներն էլ որ ուրիշի վրա բերան բաց անեն, բաս մեզ պես ազնիվ զգացմունքներով վառվող երիտասարդները ո՛ր ջհանդամը կորչեն... 
Դեռ չես էլ ամաչում, որ պարծենում ես, թե համալսարանական գիտություն ես ստացել: 
Այդ է, էլի, քո համալսարանական գիտությունը, որ ինքդ ոչինչ չարած, հասարակությանը, ազգին ոչինչ շահ չբերած՝ ծաղրում ես նրանց, որոնք ամենայն անձնվիրությամբ ուզում են այդ անել... (Արսենյանցը ծիծաղում է): 
Դե՛, մի՛ ծիծաղիր, է, կատաղությունս բերում ես...
ԱՐՍԵՆՅԱՆՑ: 
Ես քեզ վրա խո չեմ ծիծաղում, քո խոսքերի վրա եմ ծիծաղում:

ԹՈՐՈՍՅԱՆ (կարճ լռությունից հետո): 
Գայլի գլխին ավետարան էին կարդում, ասում է, ոչխարը սարն անց կացավ:

ԱՐՍԵՆՅԱՆՑ (ծիծաղում է, հետո մոտենում է նրան և բարեկամաբար ձեռքերը դնում է նրա ուսին): 
Լսի՛ր, Թորոսյան: 
Դու միշտ այդպես իդեալիստ պետք է մնա՞ս…	Արի՛, լսիր, ինչ որ ես քեզ կասեմ...
ԹՈՐՈՍՅԱՆ (զայրացած): 
Գնա՛...
ԱՐՍԵնՅԱՆՑ: 
Հավատացիր, ես քեզ ուզում եմ մի խրատ, այսինքն խորհուրդ տալ...
ԹՈՐՈՍՅԱՆ (բոլորովին գայրացած): 
Գնա՛, քեզ ասում եմ...
ԱՐՍԵՆՅԱՆՑ: 
Գնում եմ, լավ, գնում եմ: 
(Ծիծաղելով հեռանում է պարտեզի աջ կողմը):

ՏԵՍԻԼ VII
Թորոսյան (միայն)
Անիծվածնե՛ր, գարշելի՛ մարդիկ... 
Արի ու մի՛ կատաղիր, արի ու մի հուսահատվիր... 
Ուսում ստացածը, հասկացողը որ այս է, բաս տգետն ի՞նչ կլինի... 
Տեր աստված, այս ի՞նչպիսի մարդիկ են... երկաթե կամք և սառնասրտություն է հարկավոր սրանց դեմ պատերազմելու համար, իսկ ես... 
Ա՛հ... (գլխարկը վերցնում է, կատաղած շպրտում է նստարանի վրա և նստում է հուսահատված): 
Ինչո՞ւ համար ես այստեղ պետք է լինեմ, այս պարազիտների, այս սիբարիտների, այս բուրժուաների մեջ. ի՞նչ առնչություն կա իմ և սրանց մեջ, ո՞վ եմ ես և ո՛վ են սրանք... 
Ա՛խ, Սո՛նա, Սոնա, ինչո՞ւ դու ինձ այսպես կաշկանդել ես...
ՏԵՍԻԼ VIII
Ալեքսանդր, Սոնա, Թորոսյան
ԱԼԵՔՍԱՆԴՐ (գալիս և Սոնայի հետ խոսակցությանը շարունակելով)... և հատուկ խնդրում եմ, Սոնա, որ ո՛չ այս գիշեր և ոչ ուրիշ անգամ ոչ ոքի հետ չպարես.
ՍՈՆԱ: 
Հա՛, հա՛, հա՛... մի՞թե մինչ այդ աստիճան կարելի է բռնանալ (Թորոսյանը նրանց տեսնելու պես մնում է քարացած նստած տեղում: 
Նրանք չեն տեսնում նրան):

ԱԼԵՔՍԱՆԴՐ: 
Ինչ ուզում ես համարիր իմ այդ խնդիրքը, բայց ես երբեք սառնասրտությամբ չեմ կարող նայել այն մարդուն, որ գրկած կունենա քո մեջքը:

ՍՈՆԱ: 
Ա՛... ես քեզանից վախենում եմ, պարո՛ն, դու հիմիկուց ցույց ես տալիս քո խանդոտությունը:

ԱԼԵՔՍԱՆԴՐ: 
Ո՛չ: 
Սոնա, այս խանդոտություն չէ, այս անսահման սեր է, ուրիշ ոչինչ...
ՍՈՆԱ (հանկարծ տեսնում է Թորոսյանին, դեռ շփոթվում է, բայց շուտով հավաքում է իրեն, ժպտում է և մոտեսնում է նրան): 
Պ. Թորո՛սյան... 
Ինչո՞ւ դուք այստեղ մենակ նստել եք... 
Ինչպես երևում է նոր եք եկել:

ԹՈՐՈՍՅԱՆ (որ արդեն վեր է կացել): 
Ճշմարիտ է, ես նոր եմ եկել:

ՍՈՆԱ: 
Բայց ինչո՞ւ այսպես ուշ:

ԹՈՐՈՍՅԱՆ: 
Մի՞թե դուք ինձ սպասում էիք:

ՍՈՆԱ (ժպտալով): 
Այո:

ԹՈՐՈՍՅԱՆ (կեղծ ոգևորությամբ): 
Ո՛րպիսի մեծ պատիվ, որին արժանի չեմ... (լուրջ): 
Ես գործ ունեի:

ՍՈՆԱ: 
Ա՛խ, իրավ, ես մոռացա, որ դուք միշտ «գործ» ունիք...
ԹՈՐՈՍՅԱՆ (առանձին): 
Այս. ի՞նչ է. սա է՞լ է ինձ ծաղրում... (Նրան): 
Օրիորդ, մի՞թե դուք չեք հավատում այն գործին, որին ես ծառայում եմ և ուզում եմ ծառայել ապագայումն էլ...
ՍՈՆԱ: 
Ա՜խ, ի՛նչպես չէ, քանի որ ամեն օր դուք ինձ հավատացնում եք այդ... 
Հա, լավ միտս եկավ, պ. Թորոսյան, դուք ինձ մոտ մի նամակ ունիք. կարծեմ, ձեր գյուղից է: 
Երեկոյան բերեցին, բայց որովհետև դուք տանը չէիք, այդ պատճառով ինձ տվեցին, որպեսզի հետո ձեզ հանձնեմ... 
Դուք ծանոթ չե՞ք միմյանց, պարոններ: 
Խնդրեմ ծանոթացեք: 
— Բարսեղ Թորոսյան, Ալեքսանդր Միզանյան: 
(Նրանք գլուխն են տալիս միմյանց): 
Եվ խնդրեմ զբաղվեք խոսակցությունով, մինչև որ (Թորոսյանին) ես կբերեմ ձեր նամակը... կամ թե չէ ուզում եք միասին գնանք, այնտեղ կստանաք:

ԹՈՐՈՍՅԱՆ: 
Ո՛չ, ես սենյակս եմ ուզում գնալ... 
Տվեք ծառային նա կբերե:

ՍՈՆԱ: 
Ո՛չ, ես իմ ձեռքովս պետք է ձեզ հանձնեմ:

ԱԼԵՔՍԱՆԴՐ (Սոնային՝ ցածր, երբ նա գնում է դեպի սանդուղքը): 
Ո՞վ է այդ երիտասարդը:

ՍՈՆԱ: 
Խոսիր և կիմանաս: 
(Շտապով բարձրանում է և ծածկվում է դռան մեջ):

ՏԵՍԻԼ IX
Ալեքսանդր, Թորոսյան
ԱԼԵՔՍԱՆԴՐ (կարճ լռությունից հետո): 
Ներեցեք ինձ, պարոն, եթե ես հետաքրքրվում եմ ձեզանով, դուք ի՞նչ գործի եք:

ԹՈՐՈՍՅԱՆ (կտրուկ): 
Ես ուսանող եմ, (Նստում է):

ԱԼԵՔՍԱՆԴՐ: 
Համալսարանո՞ւմ եք սովորում:

ԹՈՐՈՍՅԱՆ (նույնպես): 
Այո՛:

ԱԼԵՔՍԱՆԴՐ: 
Ո՞ր Համալսարանում:

ԹՈՐՈՍՅԱՆ: 
Այդ ձեզ շա՞տ է հետաքրքրում: 
— Պետերբուրգի: 
Ուրիշ ի՞նչ եք կամենում, հարցրե՛ք:

ԱԼԵՔՍԱՆԴՐ (շփոթված): 
Ներեցեք... ես...
ԹՈՐՈՍՅԱՆ: 
Կամենո՞ւմ եք իմանալ որ ֆակուլտետն ունիմ ընտրած. երբ կավարտեմ և ավարտելուց հետո ի՞նչ կանեմ: 
Համեցեք: 
— Ես ընտրած ունիմ իրավաբանական ֆակուլտետը, կավարտեմ մի տարուց հետո: 
Այնուհետև կգամ այստեղ, — գավառները չկարծեք, Թիֆլիս եմ ասում, — Սոլոլակում ինձ համար մի փառավոր տուն կվարձեմ, դռանս մի երկաթե տախտակ կկպցնեմ, որի վրա գրած կլինի, «Присяжный поверренный Василий Сергеевич Торосов» և կսկսեմ փառավորապես փաստաբանությամբ պարապել, այսինքն անմեղներին պաշտպանել և փողն արհամարհել... 
Ի՞նչ եք կարծում, այսպես լավ չէ՞:

ԱԼԵՔՍԱՆԴՐ: 
Շատ լավ է: 
(Առանձին): 
Գիժ է, ի՛նչ է այս պարոնը... (Նրան), ներողություն, պարոն, դուք սրանց բարեկա՞մն եք:

ԹՈՐՈՍՅԱՆ: 
Ինչպես դո՞ւք... ո՛չ, ես միայն սրանց կենողն եմ: 
(վեր է կենում): 
Իմ սենյակս, ահա՛ այն է (ցույց է տալիս պարտեզի աջ կողմը): 
Ներեցեք, ես գնում եմ, ցտեսություն:

ԱԼԵՔՍԱՆԴՐ: 
Ո՞ւր... նամա՞կը:

ԹՈՐՈՍՅԱՆ: 
Ախ, իրա՛վ... (Դարձյալ նստում է):

ԱԼԵՔՍԱՆԴՐ (առանձին): 
Չէ՛, սրա խելքը տեղը չէ: 
(Կարճ լռությունից հետո, նրան): 
Դուք ո՞ր գյուղացի եք, պարոն:

ԹՈՐՈՍՅԱՆ: 
Դարձյա՛լ... 
Ես ո՛չ մի գյուղացի չեմ. իմ գյուղս ամբողջ Հայաստանն է:

ԱԼԵՔՍԱՆԴՐ: 
Ա՛... 
Ուրեմն դուք ազգասեր եք:

ԹՈՐՈՍՅԱՆ (Կատաղած): 
Այ՛ո , այո՛... 
Անիծյա՛լ ազգասիրություն...
ՏԵՍԻԼ X
Սոնա, Սվեքսանդր, Թորոսյան
ՍՈՆԱ (վերադառնում է շտապով, ձեռքին մի նամակ): 
Ահա՛ ձեր նամակը, պ. Թորոսյան: 
Ի՞նչ է պատահել, դուք բարկացած եք երևում:

ԹՈՐՈՍՅԱՆ (վեր է կենում): 
Ոչինչ... 
Շնորհակալ եմ: 
(Առնում է նամակը և, առանց վրան նայելու, պահում է ձեռքում):

ՍՈՆԱ: 
Գուցե մենք ձեզ խանգարում ենք... 
Պ. Ալեքսանդր, բարձրանանք վերև: 
(Թորոսյանին): 
Չմոռանաք դուք ևս գալ: 
(Առնում է Ալեքսանդրի ձեռքը և գնալով դեպի սանդուղքը): 
Ի՞նչպես հավանեցիր այդ պարոնին:

ԱԼԵՔՍԱՆԴՐ: 
Այդ պարոնը գիժ է: 
(Սոնան ծիծաղում է: 
Նրանք բարձրանում են և ծածկվում են դռան մեջ):

ՏԵՍԻԼ XI
Թորոսյան (միայն)
(Երկար ժամանակ մնում է քարացածի պես՝ նրանց ետեվից նայելիս): 
Ո՞վ է ասում, թե ցնորքը, երևակայական երջանկությունը հիմարություն չէ. ինչպես և միայն հույսերով կերակրվող սերը — հիմարությունների ծնող... 
Ի՞նչ է ցնորքը: 
— Երեխան փչում է սապնային պղպջակը, որ ուռչում է անդրադարձնող զանազանագույն հրաշալի ցոլումներով, երեխան խնդում է, հրճվում է և ավելի է սկսում փչել, բայց հանկարծ պղպջակը պատռվում է և հօդս է ցնդում.— ահա՛ ձեզ ցնորք: 
Անցնում ես փողոցով, երևակայում ես քեզ հարուստ մեծատուն, իշխան, երևակայում ես պալատներ, կառքեր, ծառաներ, փափկակեցություն, բայց հանկարծ ոտքդ սայթաքում է և դու փռվում ես ցեխի մեջ, — ահա ձեզ ցնորք: 
— Մի՞թե հիմա ես այդպես չեմ... 
Օ՛խ, աստված, ես ի՞նչ եմ արել... (Նստում է գլուխը կախ: 
Բեմի ետևից լսում է դաշնամուրի ձայն: 
Նա հանկարծ վեր է թոչում և շտապով հեռանում է պարտեզի աջ կողմը: 
Հյուրերը հավաքվում են ամեն կողմից և բարձրանում են վերև):

ՏԵՍԻԼ XII
Ստեփան, Պետրոս
ՍՏԵՓԱՆ (գալիս է Պետրոսի հետ կուռ կռի տված՝ խոսակցությունը շարունակելով)... և փառք աստծո, դուք խո ձեր աչքովը տեսաք, միայն սիրահարվածներն են այդպես առանձնանում և քչփչում միմյանց հետ. հա՛, հա՛, հա՛..
ՊԵՏՐՈՍ: 
Բայց եթե նրանք իսկապես սիրում են միմյանց, այդ խո մեզանից չե՞ն թաքցնիլ:

ՍՏԵՓԱՆ: 
Եվ ինչո՞ւ պետք է թաքցնեն. մենք չե՞նք թողնիլ, ինչ է, որ նրանք ամուսնանան, հա՛, հա՛, հա՛... ձեզանից էլ լավ բարեկամներ, մենք ո՞րտեղից կարող ենք ճարել հա՛, հա՛, հա՛...
ՏԵՍԻԼ XIII
Եղիսաբեթ, Նատալիա, Ստեփան, Պետրոս
ԵՂԻՍԱԲԵԹ. (գալիս է Նատալիայի հետ կուռ կռի տված): 
Կարելի է իմանալ ինչի՛ մասին եք ծիծաղում, պարոններ:

ՍՏԵՓԱՆ. Ինչո՞ւ չի կարելի, մենք ծիծաղում ենք մի նորության մասին, որ եթե հայտնենք, կարծում ենք ձեզ էլ մեծ ուրախություն կպատճառե:

ԵՂԻՍԱԲԵԲ–. Ի՞նչ նորություն:

ՆԱՏԱԼԻԱ: 
Любопытно.
ՍՏԵՓԱՆ: 
Mademoiselle Սոֆիան և մեր որդի Ալեքսանդը Ստեփանիչը սիրահարված են միմյանց վրա, հա՛, հա՛, հա՛...
ԵՂԻՍԱԲԵԲ: 
Ի՛նչ եք ասում...
ՆԱՏԱԼԻԱ:
Что бы.
ՍՏԵՓԱՆ: 
Да. Հարցրեք պ. Պետրոսից, թե չեք հավատում, հա՛, հա՛, հա՛...
ՊԵՏՐՈՍ: 
Այսինքն դեռ հաստատ ոչինչ չգիտենք, բայց...
ՍՏԵՓԱՆ: 
Պարզ նկատում ենք, որ սիրահարված են միմյանց վրա, հա՛, հա՛, հա՛... (Եղիսաբեթին): 
Տիկին, խնդրեմ, (Եղիսաբեթն առնում է նրա կուռը): 
Իսկ դուք պ. Պետրոս, խնդրում եմ իմ կնոջս кавалер-ը դառնաք: 
(Պետրոսն առաջակում է կուռը Նատալիային): 
Մենք հիմա կբարձրանանք վերև և մեր սիրահարվածներին կբռնենք, ինչպես գողերին, հա՛, հա՛, հա՛...
ՆԱՏԱԼԻԱ: 
Господа. Ուրեմն մենք շուտով կկատարենք նրանց հարսանիքը:

ՍՏԵՓԱՆ: 
0, անպատճառ, հա՛, հա՛, հա՛...
ՆԱՏԱԼԻԱ: 
Ах. какое счастье...(Որ արդեն բարձրացել են սանդուղքով, ծածկվում են դռան մեջ):

ՏԵՍԻԼ XIV
Թորոսյան (միայն)
(Գալիս է): 
Գյուղը, գյուղը... 
Հազար անգամ պատասխանել եմ, որ այս ամառ չեմ կարող գնալ գյուղը, չգիտեմ էլ ի՞նչ են ուզում ինձանից... 
Այսուհետև թքել եմ գյուղի վրա էլ, գյուղացու վրա էլ ու ամեն բանի վրա էլ... (Նայում է հագուստին): 
Հագուստս էլ չփոխեցի. այսպես բարձրանա՞մ...
ՏԵՍԻԼ XV
Արսենյանց, Թորոսյան
ԱՐՍԵՆՅԱՆՑ (գալիս է): 
Հը՛, դարձյալ այստեղ ե՞ս:

ԹՈՐՈՍՅԱՆ: 
Հրաման քեզ:

ԱՐՍԵՆՅԱՆՑ: 
Ի՞նչ էիր շինում այստեղ:

ԹՈՐՈՍՅԱՆ: 
Քեզ էի սպասում, որ գաս:

ԱՐՍԵՆՅԱՆՑ: 
Բաս բարձրանանք վերև:

ԹՈՐՈՍՅԱՆ: 
Բարձրանանք... 
Գնա՛, ես չեմ գալիս:

ԱՐՍԵՆՅԱՆՑ: 
Հը՛, Թորոսյան, ի՞նչ է պատահել, դու այսօր ինչ որ քիթ ու մռութդ վայր ես թողել:

ԹՈՐՈՍՅԱՆ: 
Իհարկե, աշխարհիս երեսին, որ քեզ պես մարդիկ են ման գալիս... (նստում է):

ԱՐՍԵՆՅԱՆՑ (ծիծաղելով): 
Ինչ կծու լեզու ունես... 
Մենք քեզ ի՞նչ ենք արել, որ մեզ այդպես ատում ես:

ԹՈՐՈՍՅԱՆ: 
Գնա՛ վերև, գնա զվարճացիր... 
Թո՛ղ հազարավոր աղքատ, անտեր հիվանդներ անդեղ, անդարման կոտորվեն, սատկեն, միայն թե մատըմուազել Սոֆիաների հետ դուք պար գաք և զվարճանաք…	Ասում են՝ տվե՛ք մեզ կրթված մարդիկ, ինտելիգենցիա տվեք. դրանք են մեզ հարկավոր, հասարակության բարօրությունը դրանցից է կախված: 
Ահա՛, ձեզ կրթված մարդ, ահա ձեզ ինտելիգենտ և պաշտոնով — բժիշկ…	Ի՞նչ եք կորցրել և ի՞նչ եք փնտրում...
ԱՐՍԵՆՅԱՆՑ: 
Է՛հ, այդպես խո չեն ասում, ա՛յ այսպես են ասում. — Տվե՛ք մեզ նոր ուժեր, թարմ երիտասարդություն, դրանք են մեր հույսերը... այրող խնդիրների լուծումը դրանց է սպասում... ազգը, Հայաստանը դրանց է կանչում և այլն: 
Իսկ «նոր ուժը», թարմ «երիտասարդը» դու ես, ես ծերացել եմ, ինձ ի՞նչ ես ասում:

ԹՈՐՈՍՅԱՆ: 
Գնա՛, իսեր աստուծո, հեռացի՛ր, դու միշտ արյունս բորբոքում ես...
ԱՐՍԵՆՅԱՆՑ: 
Իհարկե, միշտ այդպես վառված որ խոսես, արյունդ կբորբոքվի: 
(Թորոսյանը կատաղած թքում է և դեմքը շրջում է նրանից, Արսենյանցը ծիծաղելով բարձրանում է և ծածկվում է դռան մեջ):

Պետրոս, ծառա, Թորոսյան
ՊԵՏՐՈՍ (Ծառայի հետ իջնում է սանդուղքով): 
Ա՛րի այստեղ, անպիտան, ա՛րի: 
Ես քեզ հազար անգամ ասել եմ, որ այն անպիտան լակեյներից չհեռանաս, իսկ դու դարձյալ գալիս ես և այնտեղ ցից ես լինում: 
Հազար ու մի բան կա այնտեղ, ո՞վ է տերը... 
Խո չե՞ս ուզում... (Թորոսյանին չտեսնելով, հեռանում են պարտեզի աջ կողմը):

ՏԵՍԻԼ XVII
Վանո, Թորոսյան
ՎԱՆՈ (ծխախոտը բերանին՝ գալիս է ձախ կողմից, տան ետևից, հետաքրքրությամբ նայում է դարձր — լուստմուտներին, հետո հանկարծ տեսնում է Թորոսյանին): 
Ա՛, բոնժուռ, մուսի՛ո Թորոսյան:

ԹՈՐՈՍՅԱՆ (առանձին): 
Սա էր պակաս:

ՎԱՆՈ: 
Կոման վու պորտէ վու, քեֆդ լավ է, չէ՞:

ԹՈՐՈՍՅԱՆ: 
Ինչո՞ւ չէ:

ՎԱՆՈ: 
Այս ի՞նչ խաբար է մեր տանը:

ԹՈՐՈՍՅԱՆ: 
Քեֆ են անում:

ՎԱՆՈ. Հա՛ — ա՞... բաս դու ի՞նչ ես շինում այստեղ:

ԹՈՐՈՍՅԱՆ: 
Քեզ էի սպասում :

ՎԱՆՈ: 
Ջան. սիրել եմ քեզ պես հին ընկերներին, չնայելով, որ իմ ու քո մեջ սարեր կան... 
Բայց ես այս գիշեր ուրիշ տեղ պետք է քեֆ անեմ:

ԹՈՐՈՍՅԱՆ: 
Ո՞րտեղ:

ՎԱՆՈ: 
Անիշկայիս մոտ…	ես ու դու որ գիտենք, էլի՛...
ԹՈՐՈՍՅԱՆ: 
Բաս հիմա ինչո՞ւ ես եկել այստեղ:

ՎԱՆՈ: 
Եկել եմ, որ հորիցս փող ուզեմ: 
Երևակայիր՝ գրոշ չունեմ գրպանումս:

ԹՈՐՈՍՅԱՆ: 
Հհտո, կտա՞:

ՎԱՆՈ: 
Փաշի պես:

ԹՈՐՈՍՅԱն: 
Բայց որ փաշի պես կինծումդ տալով դուրս անի այստեղից:

ՎԱՆՈ: 
Չէ՛, այդպիսի բան չի պատահիլ, հորս սանձն, այ այսպես ունեմ բռնած ձեռքումս:

ԹՈՐՈՍՅԱՆ: 
Ի՞նչ, պետք է անես որ:

ՎԱՆՈ: 
Այդ ես գիտեմ, թե ի՞նչ կանեմ... 
Օ՛, ո՛րքան վատ է, երբ մարդու գրպանում փող չկա, կարծես թե մարդ չես այդ ժամանակ: 
Ինձ քանի անգամ է պատահել այդ բանը.— օրինակ, գնացել եմ սիրուհուս մոտ մի փոքր ժամանակ անցկացնելու... 
Սիրուհիս... ա՛խ, ես նրա հոգին ուտեմ... գիտե՞ս ինչ արարած է նա, Թորոսյան. ես լուսին ասեմ, դու — արև, ես արև ասեմ, դու — հրեշտակ, մի խոսքով ոչ ուտես, ոչ խմես, միշտ և միայն նրան նայես... նա ռսուհի է, տասն և ութ տարեկան, շեկ մազերով, մեծ-մեծ ու կրակոտ աչքերով, (երգելով չակերտների միջի հետևյալ բառերը), «Բոյն է սալբու չինա՛րի», առողջ, կարմիր-կարմիր թշերով... просто шик что такое.Ի՛նչ ասի նա, որ ես նույն րոպեին չկատարեմ. ասի՝ գնա Քուռն ընկիր, մեկ էլ տեսար — թլթոո՛մբ... 
Քուռի ալիքների մեջ եմ. ասի կրակ տուր Թիֆլիսը, մեկ էլ տեսար — Թիֆլիսը բլբլում է–– Դրան նոր եմ ճարել, գիտես, ընդամենը, կարծեմ, մի ամիս է: 
Առաջվա սիրուհուցս բոլորովին ձանձրացա: 
Թեև նրա վրա էլ քիչ չէի ծախսում, բայց սրա վրա չափից անց եմ կացրել... 
Հա, ես այն էի ասում, որ առանց փողի մարդուս դրությունը շատ վատ է լինում, օրինակ. ինչպես ասեցի, գնացել եմ սիրուհուս մոտ — անցյալ շաբաթ էլ պատահեց ինձ այդ բանը — մի փոքր ժամանակ անցկացնելու: 
Սիրուհիս տեսնելուն պես փաթաթվել է վզովս և (կանացի ձայնով) — «Ваня. Ваня. Дай денги. Նո՛ւ ես էլ, ի՛նչ ասել կուզե, ձեռքս սուտ, գրպանս եմ կոխել, — ապա ի՞նչ կա, որ ինչ տամ... 
Ա՛րի ու հիմա էշը ցեխիցը հանիր... է, ի՞նչ կարող էի անել, սկսել եմ ներողություն խնդրել, սուտ ու մուտ պատճառներ մոգոնել, թե մոռացել եմ հետս փող վերցնել, խոստացել եմ, որ մյուս օրն անպատճառ կտանեմ, կտամ: 
Մյուս օրն եկել եմ, հորիցս փող եմ առել — հիսուն, հարյուր մանեթ — և իրեն եմ տվել:

ԹՈՐՈՍՅԱՆ: 
Հայրդ էլ տվե՞լ է:

ՎԱՆՈ: 
Փաշի պես: 
Բայց չէ, այս էլ պետք է ասած, որ մի անգամ էլ մի լավ խայտառակեց ինձ և դուրս արեց:

ԹՈՐՈՍՅԱն: 
Հիմա էլ դուրս կանի:

ՎԱՆՈ: 
Բա՞ն չունես... կարո՞ղ է... 
Ասում եմ, է՛լի, նրա սանձն, ա՛յ, այսպես ունեմ բռնած ձեռքումս: 
Գիտե՞ս ի՛նչպես էր: 
Ես քեզ մի մազալու բան պատմեմ, Թորոսյան: 
(Նստում է նրա կողքին): 
Կարող ես մինչև անգամ գրել, եթե ուզում ես. այդպիսի բաներ հետաքրքրությամբ են կարդում: 
— Մի անգամ գնում եմ «Սան-Սուսի» և այնտեղ ո՞ւմն եմ տեսնում, — հորս, պ. Պետրոսին: 
Սա, եղբայր, նստած է մի գեղեցիկ, հաստ– հաստ կնոջ հետ մի փառավոր սեղանի առաջ և քեֆ է անում: 
«Ա՛, այս լավ բան է», ասում եմ ինքս ինձ. «ա՛րի օգուտ քաղեմ այս դեպքից...» Մոտենում եմ: 
«Հայրի՛կ», ասում եմ աչքերով կողքին նստած կնոջ վրա ցույց տալով, «լա՛վն է հա՛...»: 
Հայրիկս դեռ կարմրում է, հետո սփրթնում է, վեր է կենում, ինձ մի կողմն է քաշում և «Լռի՛ր, անպիտան», ասում է, «ոչ ոքի ոչինչ չասես, թե չէ՝ կորած եմ»: 
Հասկանո՞ւմ ես. այս նրա խոսքերն են: 
«Ի՞նչ կտաք», ասում եմ, «որ ոչ ոքի ոչինչ չասեմ»: 
— «Ինչ կուզես», ասում է, — «Երբ փող ուզեմ տվեք»: 
— «Լավ», ասում է: 
Լա՛վ ու լավ. այնուհետև «տես, թե ի՞նչպիսի պահանջներ եմ անում — հարյուր, երկու հարյուր և այլն մանեթները — ես քեզ ճշմարիտ բան եմ ասում — սկսում են հորս անդունդից գրպանս տեղափոխվել: 
Այդպիսի ժամանակ մի քիչ չեմ ու չում կանե, իսկույն «հայրի՛կ, Սան-Սուսին», — և նա ձայնը կկտրե... (ծիծաղում է): 
Բայց այդ դեռ ոչինչ, ես մի ուրիշ, ավելի սուր զենք ունեմ ձեռքիս: 
Այդ էլ պատմե՞մ: 
Լսիր: 
— Դու մի ասիր՝ հորս շատ է դուր գալիս իմ այս նոր սիրուհիս... 
Դու հորս այդպես մի նայիր, ամենաառաջին Դոնժուանն է, չէ՛, ի՞նչպես են ուրիշ տեսակ ասում... հա՛, ամենաառաջին լովելասն է... 
Հայրս, դու ես իմ պարոնը, նրան մի նամակ է գրում, այսինքն՝ սիրուհուս: 
Քեզ հայտնի կլինի, էլի, այդպիսի նամակների բովանդակությունը... 
Սիրուհիս մերժում է սրան, նա այսպիսի ծերերի հետ չի ուզում գործ ունենալ, և այդպիսով էլ բանը վերջանում է: 
Հորս գրած նամակը գտնում եմ սիրուհուս սեղանի վրա, անսաս վերցնում եմ և գրպանս եմ կոխում: 
Հարկավոր դեպքում դրանից էլ մեծ օգուտներ կարելի է քաղել: 
(Ծիծաղելով): 
Չէ՞, ի՞նչ ես կարծում:

ԹՈՐՈՍՅԱՆ (վեր կենալով): 
Երանի՛ քեզ... աշխարհս քեզպեսներինն է:

ՎԱՆՈ: 
Բաս չէ ու քեզպեսներինն է... 
Ո՞ւր ես գնում:

ԹՈՐՈՍՅԱՆ: 
Սենյակս:

ՎԱՆՈ: 
Ինչո՞ւ, դու հրավիրված չե՞ս: 
(Վեր է կենում):

ԹՈՐՈՍՅԱՆ: 
Հրավիրված եմ, բայց գլուխս ցավում է: 
(Հեռանում է պարտեզի աջ կողմը):

ՏԵՍԻԼ XVIII
Վանո (միայն)
Ասենք քո գլուխը միշտ ցավում է... է՛, հիմա ի՞նչպես անենք, որ հորս տեսնեմ... 
Բայց որ սպանեն, ես վերև չեմ գնալ, իսկ առանց փողի էլ այստեղից չեմ հեռանալ... 
Հ՞ըա, ի՞նչպես անեմ... 
Ա՛, ահա՛ նա: 
(Առաջ է գնում դեպի Պետրոսը,որ գալիս է պարտեզի աջ կողմից)
ՏԵՍԻԼ XIX
Պետրոս, Վանո
ՎԱՆՈ: 
Բարի երեկո, հայրիկ: 
Ես ուզում էի ձեզ տեսնել և դուք էլ եկաք:

ՊԵՏՐՈՍ: 
Հա-ա՞... ի՞նչ կհրամայես:

ՎԱՆՈ: 
Փող եմ ուզում:

ՊԵՏՐՈՍ: 
Վա՛հ, այդպես մե բա՞շ... 
Գնա՛ էգուց արի, (Գնում է դեպի սանդուղքը):

ՎԱՆՈ (Նրա ետևից): 
Հայրի՛կ, ես հանաք չեմ անում, գիտե՞ք: 
(Պետոոսր չէ լսում և շարունակում է առաջ գնալ): 
Սա՛ն-Սուսին...
ՊԵՏՐՈՍ (շուռ է գալիս և կատաղած կամաց-կամաց մոտենալով նրան): 
Անպիտա՛ն և լի՛րբ, դու կարծում ես թե հիմա է՞լ կվախենամ այդ անիծած խոսքից, հա՞…
ՎԱՆՈ: 
Կարծում եմ:




 --------------------------------------- 


ՊԵՏՐՈՍ: 
Բայց փո՛ւչ կենդանի, իսչո՞վ դու կարող ես հաստատել, որ ես Սան-Սուսիում եղած եմ...
ՎԱՆՈ: 
Մի «բարոյական» կնո՞ջ հետ, — ո՞վ է ասում, թե կարող եմ հաստատել…
ՊԵՏՐՈՍ: 
Ա՛, ուրեմն դու սո՛ւտ ես ասում, ավազա՛կ, երբոր չես կարող հաստատել... 
Հիմա ես խելքի եմ եկել, անառա՛կ, խելքի եմ եկել, էլ չես կարող ինձ առաջվա նման խաղացնել... 
Առաջ էլ խելագար էի, որ այդ անիծած խոսքը քեզանից լսելուն պես՝ հարյուրները բուռդ էի կոխում, որպեսզի պապանձվեիր և ոչ ոքի չասեիր այդ խայտառակության մասին, բայց այնքան չէի մտածում, որ դու այդ հաստատել չե՛ս կարող, ավազա՛կ... 
Ես ամենքին կհավատացնեի, որ դու լրբաբար սուտ ես ասում, որպեսզի ինձանից փողեր գջլես...
ՎԱՆՈ: 
Բայց խո իսկապես սուտ չէ՞, հայրիկ, որ ես ձեզ բռնեցի Սան-Սուսիում մի «բարոյական» կնոջ հետ ընթրելիս:

ՊԵՏՐՈՍ: 
Սո՛ւտ է…
ՎԱՆՈ: 
Իմ առաջս է՞լ եք ուրանում:

ՊԵՏՐՈՍ: 
Ամենքի, ամենքի առաջ, ավազա՛կ...
ՎԱՆՈ: 
Վա՛հ, էլ ի՞նչ եք այդպես բղավում, չե՞ք վախենում, որ տանն իմանան և գան:

ՊԵՏՐՈՍ: 
Թո՛ղ, ով ուզում է, գա... դու լրբաբար սուտ ես ասում, անառա՛կ...
ՎԱՆՈ: 
Բայց, հայրիկ, եթե ես սուտ եմ ասում և հիմա էլ սուտ եմ ասում, բաս ինչո՞ւ Սան-Սուսի բառը լսելուն պես, ինչպես դուք եք ասում, հարյուրները բուռս էիք կոխում:

ՊԵՏՐՈՍ: 
Այդ հաստատիր նրանց առաջ, նրանց — կնոջս և աղջկաս առաջ, ավազա՛կ... բացի մեզանից, ոչ ոքի խո հայտնի չէ՞, թե ես քեզ մի այդպիսի բանի համար հարյուրներ էի տալիս:

ՎԱՆՈ: 
Այդ դեռ մեզ համար, հայրիկ, մեզ համար. ես ուզում եմ, սեփական բերանով խոստովանեք, որ ես սուտ չեմ ասում, իսկ հետո, երևի, մի բան կգտնվի, որով կկարողանանք այդ բանը նրանց էլ հաստատել:

ՊԵՏՐՈՍ: 
Ոչի՞նչ չի գտնվիլ, ոչինչ, ավազա՛կ, և... կործանվի՛ր այստեղից... 
Այսուհետև չհամարձակվես այս տունը ոտք դնել, թե չէ ես գիտեմ, թե ինչպես կվարվեմ քեզ հետ...
Լի՛րբ և անառա՛կ... (Մի կատաղի հայացք գցելով նրա վրա, շուռ է գալիս և դնում է դեպի սանդուղքը):

ՎԱՆՈ (Նրա հետևից): 
Իսկ Անիչկային գրած նամակիդ ի՞նչ կասեք, հայրիկ... (Տեսնելով, որ նա չէ լսում իրեն, ձայնը բարձրացնում է առանձին շեշտելով): 
Ինձ մո՛տ է:

ՊԵՏՐՈՍ (վերջին խոսքերի վրա հանկարծ շուռ է գալիս և շտապով մոտենում է նրան): 
Ի՞նչ ասեցիր:

ՎԱՆՈ: 
Ոչինչ:

ՊԵՏՐՈՍ: 
Ասա, ի՞նչ ասեցիր հիմա ետևիցս:

ՎԱՆՈ: 
Միևնույն չէ՞ ինչ որ ասեցի. — ես սուտ եմ ասում:

ՊԵՏՐՈՍ: 
Դու կարծեմ, նամակի անուն տվիր:

ՎԱՆՈ: 
Ի՞նչ անենք որ:

ՊԵՏՐՈՍ: 
Ասացիր, որ քեզ մոտ է:

ՎԱՆՈ: 
Ասեցի, հետո՞:

ՊԵՏՐՈՍ: 
Ցույց տուր տեսնեմ:

ՎԱՆՈ: 
Ինչո՞ւ:

ՊԵՏՐՈՍ: 
Տեսնեմ այդ այդ նամա՞կն է...
ՎԱՆՈ: 
Ո՞ր նամակը:

ՊԵՏՐՈՍ (նրա վրա մի փորձող հայացք ձգելուց հետո): 
Այ դու, լի՛րբ և անամոթ... դու դարձյալ սուտ ես ասում... դու հիմա այդ ես մոգոնել, ի՞նչ է շարունակես ինձնից փողեր գջլել...
ՎԱՆՈ: 
Ի՞նչ եմ մոգոնել:

ՊԵՏՐՈՍ: 
Որ իբր թե ես նամակ եմ գրել...
ՎԱՆՈ: 
Ո՞ւմը:

ՊԵՏՐՈՍ: 
Անիչկային...
ՎԱՆՈ: 
Անիչկան ո՞վ է:

ՊԵՏՐՈՍ: 
Ես ի՞նչ գիտեմ, ավազակ... այդ դու մոգոնում ես, մոգոնում...
ՎԱՆՈ: 
Ուրեմն՝ բարի գիշեր, հայրիկ, էլ ի՞նչ հարկավոր է այդքան բարկանալ. — ես միշտ սուտ եմ ասում և մոգոնում. Բարի գիշեր... կամ թե չէ՝ մնաք բարով: 
(հանդարտ գնում է դեպի պարտեզի մուտքը՝ ձախ կողմը):

ՊԵՏՐՈՍ (կանգնած է սաստիկ անվճռական դրության մեջ. հանկարծ կանչելով նրա ետևից): 
Մինչև ցույց չտաս, չեմ հավատալ...
ՎԱՆՈ (կանգ է առնում և ուսի վրայից ետ նայելով): 
Ի՞նչ չեք հավատալ:

ՊԵՏՐՈՍ: 
Որ... (Առանձինին): 
Թո՛ւ, դժոխքը քեզ կլանի... (Նրան): 
Որ... (Առանձին): 
Տե՛ր աստված, ինչ սարսափելի դրություն... (նրան): 
Որ... որ...
ՎԱՆՈ: 
Հ՛ը...
ՊԵՏՐՈՍ: 
Որ... որ այդ... որ այդ իմ գրած նամակն է...
ՎԱՆՈ (շուռ է գալիս և ժպտալով գալիս է առաջ): 
Ուրեմն՝ տեսնում եք, հայրիկ, որ ես սուտ չեմ ասում և չեմ մոգոնում:

ՊԵՏՐՈՍ (որ դեմքը շրշած ունի նրանից): 
Ցույց տուր, ցույց տուր տեսնեմ:

ՎԱՆՈ: 
Ասենք, ցույց տալով, ցույց կտանք, բայց... հետո :

ՊԵՏՐՈՍ: 
Հետո՞... հետո էլ ի՞նչ... հետո կպատռենք և դեն կածենք:

ՎԱՆՈ: 
Հա — ա՞... (գլուխ տալով): 
Ուրեմն՝ պատիվ ունեմ անխելք երեխաս…
ՊԵՏՐՈՍ: 
Բաս ուրիշ ի՞նչ պետք է անես:

ՎԱՆՈ: 
Ոչինչ... կպատռտենք և դեն կածենք, հա՛, հա՛, հա՛... (Ուզում է գնալ):

ՊԵՏՐՈՍ: 
Բայց ես դեռ չգիտեմ՝ այդ իմ գրած նամակն է, թե ոչ:

ՎԱՆՈ: 
Կտեսնեք և կհամոզվեք:

ՊԵՏՐՈՍ: 
Ուրեմն ցույց տուր:

ՎԱՆՈ: 
Ի՞նչ ենք այսպես երկար խոսում, հայրիկ: 
Նախ և առաջ պայման կապենք, եթե ինձ մոտ գտնված նամակը ձեր գրածը լինի, խո որքան փող որ կամենամ, դուք նույն րոպեին տաք ինձ և նամակն, էլ նույն րոպեին ես ձեզ հանձնեմ և ինչ կամենաք՝ արեք նրա հետ, իսկ եթե նամակը ձեր գրածը չի լինիլ, — նո՛ւ, և ավելորդ է, ուրեմն, ձեզ այդպես վախենալ: 
Համաձա՞յն եք:

ՊԵՏՐՈՍ: 
Ինչպես թե որքան փող որ կամենաս, նույն րոպեին տամ քեզ:

ՎԱՆՈ: 
Այնպես, հարյուր, երկու հարյուր, հինգ հարյուր...վերջապես — որքան քեֆս տա:

ՊԵՏՐՈՍ (առանձին, հուսահատ): 
Տե՛ր աստված, ա՛յսպես էլ կրակ ա՛յսպես էլ պատիժ... (նրան, հանկարծակի վճռականությամբ): 
Համաձայն եմ... հանի՛ր տեսնեմ:

ՎԱՆՈ: 
Այս րոպեիս (Ձեռքը գրպանն է տանում): 
Բայց մի պայման էլ...
ՊԵՏՐՈՍ: 
Դարձալ:

ՎԱՆՈ: 
Որ դուք մեկ փոքր հեռու կանգնեք:

ՊԵՏՐՈՍ: 
Ինչո՞ւ:

ՎԱՆՈ: 
Ով գիտե. ասում են, որ նախազգուշությունը լավ բան է...
ՊԵՏՐՈՍ: 
Հանի՛ր, հանի՛ր տե՛սնեմ:

ՎԱՆՈ: 
Ա՛յ, այս րոպեիս: 
(Գրպանից հանում է թղթապահը, իսկ նրա միջից մի նամակ): 
Համեցեք: 
(Հեռվից ցույց է տալիս): 
Բայց, խնդրեմ, մի՛ մոտենաք:

ՊԵՏՐՈՍ (մոտենալով): 
Մութն է, չեմ տեսնում:

ՎԱՆՈ (հեռանալով): 
Լուսինը, կարծեմ, այնքան խավար չէ լուսավորում, որ չկարողանաք տեսնել:

ՊԵՏՐՈՍ (մոտենալով): 
Թուղթն, այո՛, տեսնում եմ, բայց գրածը որոշել չեմ կարողանում:

ՎԱՆՈ: 
Սպասեցեք, այս րոպեիս: 
(Երկուսն էլ կանգ են առնում): 
Խնդրեմ քիչ հեռու կանգնեցեք: 
(Գրպանից մի լուցկի է հանում): 
Այդպես... և չմոտենաք: 
(Լուցկին վառում է և նրանով լուսավորում է նամակը): 
Հիմա նայեցեք, ձե՞րն է գրածը... խո կարողանում եք որոշել:

ՊԵՏՐՈՍ: 
(Գլուխն առաջ տանելով): 
Ապա, ապա... (Հանկարծ հարձակվում է, որպեսզի խլե նամակը): 
Անպիտա՛ն, ո՞վ է տվել քեզ այդ նամակը...
ՎԱՆՈ (նամակն իսկույն քամակն է տանում և ետ ու ետ գնալով): 
Ա՛, ներեցեք... 
Հափշտակելը լավ չէ... ես ձեզ ասեցի, որ չմոտենաք: 
Հիմա համոզվեցի՞ք, որ նամակը ձեր գրածն է:

ՊԵՏՐՈՍ: 
Ասա՛, ի՞նչքան ես ուզում:

ՎԱՆՈ: 
Ինչքա՞ն... 
Հիմա ինձ հարկավոր է... քիչ է հարկավոր. այդպես... երկու հարյուր ռուբլի, ավել չէ:

ՊԵՏՐՈՍ: 
Այստեղ ինձ մոտ գտնվում է ընդամենը... յոթանասուն ռուբլի: 
Տուր նամակն և ստացիր փողերը:

ՎԱՆՈ: 
Ներեցեք, ես այդպես էժան չեմ ծախիլ այս նամակը. սա արժե, առանց պակասեցնելու կամ ավելացնելու, ուղիղ հազար ռուբլի: 
Վերջի գինն է: 
(Նամակը կրկին թղթապանակն է դնում և պահում է):

ՊԵՏՐՈՍ: 
Բայց դու ասեցիր երկու հարյուր:

ՎԱՆՈ: 
Այո՛, բայց այդ, ասեցի, հիմա, այս րոպեիս է հարկավոր:

ՊԵՏՐՈՍ: 
Հիմա չկա մոտս այդ գումարը ընդամենը յոթանասուն ռուբլի ունեմ:

ՎԱՆՈ: 
Գնացեք բերեք, ես այստեղ կսպասեմ... 
Նո՛ւ, ոչինչ, ոչինչ, այս գիշեր դրանով էլ կարելի է յոլա գնալ... 
Հիմա տվեք այդ յոթանասուն ռուբլին և երբ մնացածն էլ կլրացնեք, նամակն այն ժամանակ կստանաք:

ՊԵՏՐՈՍ: 
Վա՛հ, նամակն ուզում ես քեզ մոտ պահել...
ՎԱՆՈ: 
Ի՞նչ վնաս, այս ոչ ոք չի տեսնիլ... կամ թե չէ, եթե վախենում եք, կարող եք այս րոպեիս ևեթ վճարել հազար ռուբլին և ստանալ նամակը: 
Բայց ես ասում եմ, որ ոչինչ վնաս չկա:

ՊԵՏՐՈՍ (խղճալի ձայնով): 
Ա՛նպիտան, դու ուզում ես ինձ աղքատացնե՞լ...
ՎԱՆՈ: 
Ձեր կամքն է, հայրիկ:

ՊԵՏՐՈՍ: 
Դու ուզում ես ինձ անպատվե՞լ, խայտառակե՞լ... դու ուզում ես ինձ ամենքի առաջ ամոթահար, սև երես դուրս բերել...
ՎԱՆՈ: 
Այդ ձեզանից է կախված, հայրիկ:

ՊԵՏՐՈՍ: 
Մեղք չե՞մ ես... մի՞թե չես խղճում քո հորը...
ՎԱՆՈ: 
Հայրիկ, ախր ես էլ մեղք եմ, փող չունեմ:

ՊԵՏՐՈՍ: 
Մի՞թե ես քեզ նրա համար եմ պահել, մեծացրել, որ դու ինձ հետ այդպես անգութ կերպով վարվես... ախր մենք հայր ու որդի ենք, որդի... ախր ամոթ է մինչև անգամ...
ՎԱնՈ: 
Չե՞ք տալիս... գնում եմ ա՛յ...
ՊԵՏՐՈՍ: 
Կա՛ց, անառակ... տա՛ր, ինչ ուզում ես:

ՎԱՆՈ: 
Էլ ի՞նչ հարկավոր է երկար ու բարակ խոսել, երբ վերջը պետք է համաձայնեք... 
Քիչ էր մնում, որ լացացնեիք:

ՊԵՏՐՈՍ (թղթապանակից հանում է յուր բոլոր փողը և տալով նրան): 
Ա՛ռ և գնա կորի՛ր աչքիցս:

ՎԱՆՈ (տոնում է և սկսում է համարել): 
Մեկ, երկու, երեք, չորս, յոթը, տասը, տասն և հինգ, քսան, քսան և հինգ, երեսուն, երեսուն և հինգ, քառասուն, հիսուն, վաթսուն, յոթանասուն... 
Ուղիղ է: 
Նու, հայրիկ, երբ մնացածն էլ կտաք, այն ժամանակ կստանաք նամակը, իսկ մինչև այդ ժամանակ դուք բոլորովին հանգիստ կարող եք լինել: 
(Թղթապահը հանում է, փողը մեջն է դնում և պահում է): 
Ձեր նամակն, ասում եմ, ոչ ոք չի տեսնիլ. նա ինձ մոտ ավելի ապահով կմնա, քան թե ձեզ մոտ:

ՊԵՏՐՈՍ: 
Հեռացի՛ր, կորի՛ր ի սեր աստուծո:

ՎԱՆՈ: 
Ցտեսություն, հայրիկ, բարի գիշեր... 
Ես այնքան էլ փչացած տղա չեմ, որքան...
ՊԵՏՐՈՍ (գոռալով), կկորչես, թե չէ... (Վանոն գլուխ է տալիս և դուրս է գնում ձախ կողմը):

ՏԵՍԻԼ XX
Պետրոս (միայն)
Այս ինչ կրակի մեջ եմ ընկել, տեր աստված, այս ի՞նչ պատիժ է հասել գլխիս... 
Ո՞րտեղից գրեցի ես այն անիծված նամակը... 
Ասա էլ ի՞նչ քո ժամանակն է այդպիսի բաների ետևից ընկնել, տո, տո, տո... 
Ծե՛ր էշ, տո, առ, տո... քավթա՛ռ շուն... 
Ինչո՞վ չես ուզում թողնել երիտասարդական հիմարություններդ... ահագին ընտանիքի տեր մարդ ես... 
Ախ, ախ, բայց այդ փչացածի ձեռքը որտեղից է ընկել այդ նամակը, ո՞վ է տվել դրան... (Կատաղած ման է գալիս): 
Օ՛հ, ի՞նչ անեի, չհամաձայնեի, բացի կնոջիցս և աղջկանիցս, նա ինձ և՛ ուրիշների առաջ կխայտառակեր այդ անիծված նամակով... 
Ես դիտմամբ ամեն շաբաթ երեկո և կիրակի առավոտ եկեղեցի եմ գնում, աղքատներին բացարձակապես ողորմություն եմ տալիս, ինչ է՝ կարծեն, որ ես մի աստվածասեր և ողորմած մարդ եմ, որպեսզի այդպիսությունով ծածկեմ իմ ներքին կյանքր, և հանկարծ հայտնվի մի այդպիսի նամակ, որ իմ սեփական ձեռքովս գրված, — ի՞նչ կկարծեն իմ մասին... 
Ինչ խայտառակություն, ի՞նչ խայտառակություն... 
Ա՛խ... ահա՛, իմ հարազատ որդիս, իմ միսս ու արյունս ինձ ի՞նչ տեղն է գցել…	0, փչանար դա մոր փորում և լույս աշխարհ չտեսներ, այդ անառակը, այդ ավազակը, այդ... այդ... օձը, օձի ճուտը... 
Ո՛չ, պետք է շուտով առանց ուշացնելու, իրեն սևցնել յուր պահանջած գումարն և ոչնչացնել այդ անիծված նամակը... 
Բայց... (կանգ է առնում հուսհատ) հազար ռուբլի, հազար ռուբլի... (Ավելի կատաղած ման գալով): 
Օ՛հ, կրա՛կ, կրա՛կ... դժոխքի բաժին լինիս, Վանո՛... 
Ա՛յ, կոտրվեր այս ձեռքը (ձախ ձեռքով խփում է աջ ձեռքին), որ այն անիծված, միլիոն անգամ անիծված նամակը չէր գրել... 
Ինչ սարսափելի դրություն... 
Ի՞նչ անեմ, ի՞նչ անեմ... 
Հազար ռուբլի մի նամակը, մի թղթի կտորը... (գլխին խփելով): 
Օ՛հ, գի՛ժ, գի՛ժ Պետրոս, քո հախդ է, քո հախդ... (Ընկնում է նստարանի վրա):

Վարագույրն իջնում է:

ԱՐԱՐՎԱԾ ԵՐԿՐՈՐԴ
Մի դահլիճ Թաթուլյանների տանը: 
Աջ, ձախ և դիմացը դռներ, աջ դուռը տանում է դեպի Պետրոսի առանձնասենյակը, ձախը՝ դեպի մյուս սենյակներն, իսկ դիմաց ինը՝ դեպի նախասենյակ: 
Բոլոր դռներին կախված են թանկագին վարագույրներ: 
Կահավորանքը շքեղ և հարուստ: 
Պատերից կախված են զանազան գեղանկարներ ոսկեզօծ շրջանակներով: 
Բոլոր հատակը ծածկված է թանկագին գորգով:

ՏԵՍԻԼ I
Պետրոս, Ստեփան
ՊԵՏՐՈՍ (նախասենյակում): 
Ասա, որ շնորհ բերե այստեղ: 
(Մտնում է և մի քանի վայրկյանից հետո դիմավորելով Ստեփանին, որ մտնում է): 
Ա՛, պ. Ստեփան, համեցեք:

ՍՏԵՓԱՆ: 
Ես գալիս եմ ուղղակի մեր եկեղեցուց: 
— Բարև ձեզ: 
— Անցնում էի այսպես, ասեցի լավ կլինի, եթե մտնեմ բարեկամներիս մոտ՝ առողջությունը հարցնելու: 
Ի՞նչպես եք, առողջ եք:

ՊԵՏՐՈՍ: 
Փառք աստուծո... 
Հա՛, կարծեմ այսօր ինչ-որ ժողով պետք է լիներ ձեր եկեղեցում:

ՍՏԵՓԱՆ: 
Այո ես ձեզ իսկույն կպատմեմ:

ՊԵՏՐՈՍ (գահավորակը ցույց տալով): 
Խնդրեմ համեցեք:

ՍՏԵՓԱՆ (նստում է): 
Անպատճառ լսած կլինեք, որ մեր եկեղեցու երեցփոխը եկեղեցու փողերը տակովն է արել:

ՊԵՏՐՈՍ (որ նույնպես նստել է նրա դիմացը՝ բազկաթոռի մեջ): 
Լսել եմ:

ՍՏԵՓԱՆ: 
Հա՛: 
Այսօր ծխականների ժողով են նշանակում, որպեսզի նոր երեցփոխ ընտրեն և հին երեցփոխից հաշիվ պահանջեն: 
Առաջինն, իհարկե, իբրև նշանավոր մարդու, ինձ են հրավիրում, թեև, ճշմարիտն ասած, զահլաս գնում է այդպիսի հիմար գործերից: 
Գնում եմ: 
Ուսումնարանում տեղ չկա, այնքան մարդ է հավաքվել: 
Ինձ են սպասում: 
Մտնում եմ, թե չէ, իսկույն ամենքն էլ վեր են կենում տեղերից և ինձ խոր գլուխ են տալիս...
ՊԵՏՐՈՍ (առանձին): 
Տեսնո՞ւմ եք ինչ մեծ մարդ է... (Նրան): 
Փողը ո՞րքան է լինում տակովն արած:

ՍՏԵՓԱՆ : 
Ասում են որ... կարծեմ... հա՛, — յոթն հազար մանեթ:

ՊԵՏՐՈՍ: 
Մի՞թե:

ՍՏԵՓԱՆ: 
Չնչի՛ն գումար…
ՊԵՏՐՈՍ: 
(առանձին) Օ՛ — հո՛...
ՍՏԵՓԱՆ: 
Յոթն հազար մանեթ այս րոպեիս տարեկան իմ որդին է ստանում... նույնպես և քո...
ՊԵՏՐՈՍ (առանձին): 
Տե՛ր ողորմյա, սա ինձ էշ է կարծում, ինչ է...
ՍՏԵՓԱՆ: 
Հա՛, և այդպես... սկսում են մարդիկ ընտրել երեցփոխից հաշիվ պահանջելու: 
Իբրև նշանավոր մարդ, ես ընտրվում եմ, իհարկե, միաձայն: 
Բայց նույն րոպեին էլ հրաժարվում եմ, ասելով, որ ես այդպիսի բաների համար ժամանակ չունեմ: 
— Եվ ճշմարիտ, որ չունեմ: 
— Սկսում են խնդրել, աղաչել, որ հրաժարականս ետ առնեմ: 
Բայց ես իմն եմ պնդում: 
Ո՛չ ուզում են նոր մարդ ընտրել իմ տեղը, — և ում պետք է ընտրեին, որ կարողանար իմ տեղը բռնել, — ո՛չ ուզում են հրաժարականս ընդունել: 
Բայց խո գիտեք, որ իմ «այո»-ն այո է և «ոչն» — ո՛չ. հենց մի գլուխ իմն եմ պնդում... 
Հանկարծ — ի՞նչ եք կարծում — վեր է կենում մեր տաք գլուխ երիտասարդներից կամ, ավելի ուղիղն ասած, մեր բերանպատռած և լիրբ կինտոներից մեկը և ի՞նչ է ասում, «շատ մի խնդրեք, հրաժարվում է, թող հրաժարվի», — ինձ համար է ասում, գիտե՞ք. — «ուրիշ մարդ չկա՞, որ դրա փեշերքը չպատռտեք»: 
Տե՛ր ողորմյա, — խաչակնքում եմ երեսս… (Վեր կենալով և ոտները կատաղությամբ հատակին խփելով՝ գոռում է): 
Այդ ո՞վ է համարձակվում իմ առաջս այդպես խոսել... (Ձայնը ցածրացնելով): 
Սս՛ս... ձայն-ծպտուն չկա. կարծես, ամենքն էլ քարացել են... 
Արյունս գլխիս ընկած դես եմ նայում, դեն եմ նայում, որ գտնեմ այն կինտոյին, բայց ո՞ւր է կինտո. ձայնս լսելուն պես այնպես դուրս է փախել, որ ոչ ոք չի տեսել... թե չէ որ բռնեի, գիտե՞ք ինչ կանեի. — աստված է վկա, այնտեղ և եթ մաս-մաս կանեի... վերջապես, ախր, հասարակ մարդ չեմ, որ ամեն տեղից վեր կացողը, ամեն մի մասխարան կարողանա ասել ինձ, ինչ կամենում է... 
Եվ ի՞նչ եք կարծում, հետո ի՞նչ արեցի ուղղակի գլխարկս վերցրի և դուրս եկա...
Հապա՞: 
Հիմա ես համոզված եմ, որ ինձանից հետո այնտեղ էլ ո՛չ մի մարդ չէր մնալ:

ՊԵՏՐՈՍ: 
Իհարկե...
ՍՏԵՓԱՆ (նորից նստելով): 
Օ՛, այդ ազգասեր երիտասարդները…	բռնես և ամեն մեկին քսան-քսան րոզգի խփես — по солдатский, — որ խելքի գան, քսան-քսան, ավել չէ: 
Էլ դրանց ձեռքից հանգստություն չկա, էլի…	Եղբայր, թող ի՛նչ ուզում են խոսեն, թող ի՛նչ ուզում են դուրս տան իրենց հիվանդ գլխից, բայց գոնե մեզ հանգիստ թողնեն, է՛,... 
Տե՛ր ողորմյա... 
Դրանցից մեկն էլ, կարծեմ, ձեր կենացողն է... ուսանող է, ի՛նչ է... այն անտաշն և գժերի գիժը... 
Անցյալ օրն էլ կնոջս է կպել, թե ինչու հայերեն չէ խոսում... 
Այնպիսի իրավունքներ են գործ դնում, այնպիսի իրավունքներ, որ զարմանում ես ճշմարիտ, թե այս բերան– պատռածները որտեղ են մեծացել, որտեղ են կրթվել:

ՊԵՏՐՈՍ: 
Ճշմարիտ է, այդ տղաները շատ փչացած են...
ՍՏԵՓԱՆ: 
Է՛հ, մախլաս, մախլաս... թողնենք այս խոսակցությունը, թե չէ՝ ես վախենում եմ, որ վերք չի ունենալ... 
Ո՞ւր են տիկինն ու օրիորդը:

ՊԵՏՐՈՍ: 
Դուրս են գնացել:

ՍՏԵՓԱՆ: 
Այսպես վա՞ղ:

ՊԵՏՐՈՍ: 
Վաղ չէ. ժամը տասնևմեկին մոտ է: 
Նրանք առհասարակ սովորություն ունեն առավոտները, թեյից հետո, դուրս գնալ զբոսնելու, մանավանդ որ այսօր կիրակի է և եղանակն էլ — լավ:

ՍՏԵՓԱՆ: 
Ա՛... 
Լավ է դուք էլ չեք գնացել նրանց հետ զբոսնելու:

ՊԵՏՐՈՍ: 
Չէ. ես տանը մի փոքր գործ ունեի, չկարողացա դուրս գնալ:

ՍՏԵՓԱՆ (վեր կենալով): 
Ես էլ գործ ունեի, բայց... այն անպիտաններն ինձ ուշացրին... և բավական չէ, որ ուշացրին, արյունս էլ հետը պղտորեցին: 
(Պետրոսը նույնպես վեր է կենում): 
Ուրի՞շ, տիկինն ու օրիորդը խո լա՞վ են:

ՊԵՏՐՈՍ: 
Փառք աստուծո:

ՍՏԵՓԱՆ: 
Իմ կողմից շատ և շատ բարև կանեք…	Օրիորդին կասեք... 
Հա՛, լավ միտս եկավ, քիչ էր մնում՝ մոռանում էի... ես ձեզ մեկ բան պատմեմ, պ. Պետրոս, և դուք մի կուշտ ծիծաղեցեք: 
— Անցյալ օրը մեկ — անունը չեմ հիշում — վաճառական մեզ մոտ միջնորդ էր ուղարկել, որ իմ տղայիս — Ալեքսանդրի համար յուր աղջիկն առնենք: 
Նա առաջարկում էր հարյուր հազար ռուբլի փող և մի գեղեցկաշեն տուն, հասկանո՞ւմ եք, հա՛, հա՛, հա՛... 
Աղջիկն էլ, ասում է, բավական զարգացած է և գեղեցիկ... 
Մենք, էլ ինչ ասել կուզե, անմիջապես մերժեցինք, ասելով որ ի զուր են նեղություն կրել, որովհետև մեր տղան արդեն ունի յուր հարսնացուն, որին թե նա և թե մենք հոգով չափ սիրում ենք և որը շուտով նրա կինը կդառնա... 
Եվ զարմանալի է, մի քանի օրից հետո մեկ ուրիշն է գալիս, հա՛, հա՛, հա՛... դարձյալ բավական մեծ փող է առաջարկում և փողի հետ էլ այգի, հա՛, հա՛, հա՛... 
Բայց դուք գիտեք, պ. Պետրոս, որ եթե նրանց աղջիկը ոտով-գլխով ոսկի էլ դառնա, դարձյալ մենք կմերժենք... և այդ հասկանալի է... որովհետև ձեզանից լավ բարեկամներ էլ ուրիշ ո՞րտեղ կարող ենք ճարել, հա՛, հա՛, հա՛...
ՊԵՏՐՈՍ (առանձին): 
Թե աստված կսիրես... (Նրան, գլուխ տալով): 
Շնորհակալ եմ:

ՍՏԵՓԱՆ: 
Եվ օրիորդ Սոֆիայից էլ ավելի համեստ, ավելի գեղեցիկ և զարգացած հարս ուրիշ ով կարող է տալ մեզ:

ՊԵՏՐՈՍ (առանձին): 
Իհարկե, ոչ ոք... (Նրան, գլուխ տալով): 
Շնորհակալ եմ:

ՍՏԵՓԱՆ: 
Օր. Սոֆիան որ կա, մեկն է ամբողջ աշխարհիս երեսին — թե գեղեցկությամբ, թե համեստությամբ, թե շնորհքով և թե՛... մի խոսքով ամեն, ամեն բանով... 
Չկարծեք, թե ես այդ շողոքորթությամբ եմ ասում, — քավ լիցի. շողոքորթությունն ես ատել եմ, որպես մի ամենազզվելի բան, որ պատվավոր մարդուն երբեք չի վայելի, թե չէ, փառք աստծո, մենք միմյանց նոր չպետք է ճանաչենք... 
Ես ասում եմ այն, ինչ որ ճշմարիտ է...
ՊԵՏՐՈՍ (առանձին): 
Վա՛հ, ո՞վ է բան ասում... (Նրան): 
Տե՛ր իմ աստված, ի՛նչ եք ասում...
ՍՏԵՓԱՆ: 
Բայց գիտե՞ք, պ. Պետրոս, թե ինչի համար են ամենքն այսպես գլուխ պատռում մեզ համար:

ՊԵՏՐՈՍ: 
Ինչի՞ համար:

ՍՏԵՓԱՆ: 
Որովհետև մենք, ինչպես ձեզ էլ հայտնի է, բավական բարձր ունեցող մարդիկ ենք...
ՊԵՏՐՈՍ: 
Իհարկե...
ՍՏԵՓԱՆ: 
Այդպե՛ս, պ. Պետրոս... 
Եվ ում համար մեծ պատիվ չէ մեզ նման բարեկամներ ունենալ, հա՛, հա՛, հա՛…	և, իհարկե, այդ բանի համար ամեն մեկը, մեզ նմաններին ձեռքից չթողնելու համար, ո՛չ թե հարյուր հազարներ, այլ և՛, մինչև անգամ, միլիոններ կտա...
ՊԵՏՐՈՍ: 
Իհա՛րկե, իհա՛րկե...
ՍՏԵՓԱՆ: 
Իսկ հիմա կարող եմ ասել՝ ցտեսություն, պ. Պետրոս:

ՊԵՏՐՈՍ: 
Մնացեք, սուրճ անուշ արեք:

ՍՏԵՓԱՆ: 
Չէ, չեմ կարող, շատ եմ շտապում... 
Իմ կողմից բարև արեք տ. Եղիսաբեթին և օր. Սոֆիային... մեր ապագա հարս օր. Սոֆիային, հա՛, հա՛, հա՛...
ՊԵՏՐՈՍ: 
Ջուխտ աչքիս վրա: 
(Ստեփանը դուրս է գնում):

ՏԵՍԻԼ II
Պետրոս (միայն)
Ա՛յ կաշի... ի՛նչ զլել էր, է՛... այնքան քամիք փչեց և ոչ մի անգամ չկարմրեց... է, իմ սիրելի պո՛լկովնիկ, ղորթ որ էշ խո չէի, որ չհասկանայի, թե ինչի համար էիր դու ինձ մոտ շնորհ բերել.— եկել էիր որ ասես, թե հարյուր հազարներ եք ուզում, էլի, այդպես էլ կասեիր, կպրծներ, էլ ի նչ էիր սուտ ու մուտ բաներ մոգոնում... 
Ախ, Տե՛ր աստված, ի՞նչքան անտանելի են մեծամիտ մարդիկ... (Լռություն):

Կոպեկ չեմ տալ, կոպեկ... 
Նրանց որ հարյուր հազարներ տամ, բաս մեզ ի՞նչ մնա... 
Այս անիծված ժամանակն էլ բոլորովին առևտուր չկա, իսկ փողը ջրի պես է գնում: 
Մի կողմից մենք ենք ծախսում տանը, մյուս կողմից այս փուչ-փչանալու փոքր տղաս է վատնում, երրորդ կողմից... կլուբներումն է ահագին գումարներ դնում... հիմա ծառաների, գործակատարների վարձը և... ես ի՞նչ գիտեմ, ո՞ր մեկն ասեմ... 
Ամեն կողմից տանում են հա՛ տանում, իսկ բերող ոչոք չկա... 
Ի՞նչ կլինի վերջն իմ դրությունն, եթե միշտ այսպես շարունակվի... բոլոր հույսս մեծ որդուս վրա է. տեսնենք նրա գործն ի՞նչպես կգնա Մոսկվայում... էլի փա՛ռք աստուծո, որ այդ մի տղաս գոնե խելոք է և ոչ անառակ ու վատնող, ինչպես այս անիծված փոքր տղաս, թե չէ նա այնտեղ ահագին գումարներ է տարել առևտրի — ի՞նչ պետք է անեի ես, եթե նա վատներ այդ բոլորը... 
Օ՛, աստված մի՛ արասցե... 
Բաս պարտքե՞րս... է՛յ — հա՛... ամպերը հավաքվում են... (Նստում է և, գլուխը կախելով, ընկղմվում է մտածմունքների մեջ):

ՏԵՍԻԼ ΙΙΙ
Սոնա, Պետրոս:

ՍՈՆԱ (Մտնում է գլխարկով և ձեռքին հովհար, նա գնում է դեպի սեղանը, հովհարը վայր է դնում և ուզում է գլխարկը վերցնել, բայց հանկարծ գարմացած ետ է նայում Պետրոսի կողմը, որ չէ տեսնում նրան): 
Հայրիկ... (Պետրոսը չէ լսում): 
Հայրի՛կ...
ՊԵՏՐՈՍ (Հանկարծ սթափվելով): 
Հը՞... 
Ա՛, դո՞ւ ես, Սոնա: 
Զբոսնեցի՞ք:

ՍՈՆԱ: 
Այո:

ՊԵՏՐՈՍ: 
Մայրդ ո՞ւր է:

ՍՈՆԱ: 
Յուր սենյակը մտավ: 
(Գլխարկը վերցնում է, դնում է սեղանի վրա և մոտենում է Պետրոսին): 
Հայրի՛կ, ինչո՞ւ դուք այդպես տխուր եք:

ՊԵՏՐՈՍ: 
Ես... տխուր չեմ:

ՍՈՆԱ: 
Ի՛նչպես չէ... 
Հիվանդ խո չե՞ք:

ՊԵՏՐՈՍ: 
Հիվա՞նդ... ամենևին:

ՍՈՆԱ: 
Բաս ինչո՞ւ այդպես վատ եք... ես տեսնում եմ…	առավոտյան այդպես չէիք... 
Հը՞, հայրիկ…	կամ ձեզ բարկացրե՞լ են:

ՊԵՏՐՈՍ: 
Գիտե՞ս ի՛նչ կա, Սոնա... ես քեզ մեկ բան եմ ուզում ասել:

ՍՈՆԱ: 
Ասացեք, հայրիկ:

ՊԵՏՐՈՍ: 
Ամուսնության մասին, իհարկե, դու և Ալեքսանդրը խոսեցած կլինեք, փողի մասին խո նա քեզ ոչինչ չի՞ ասել:

ՍՈՆԱ: 
Ի՞նչ փողի մասին:

ՊԵՏՐՈՍ: 
Օժիտի մասին:

ՍՈՆԱ: 
Ոչ:

ՊԵՏՐՈՍ: 
Այնպես, կատակով ասած կլինի, թե որքան պետք է տանես... 
Հը՞:

ՍՈՆԱ: 
Այո, կատակով ասել է:

ՊԵՏՐՈՍ: 
Հա-ա՞... ո՞րքան:

ՍՈՆԱ: 
Չեմ հիշում... հարյուր հազար, կարծեմ:

ՊԵՏՐՈՍ: 
Հա՛, ա՛յդ է...
ՍՈՆԱ: 
Ի՞նչ, հայրիկ... ինչո՞ւ էիք այդ հարցնում:

ՊԵՏՐՈՍ: 
Ախր նրանք իսկապես հարյուր հազար են ուզում:

ՍՈՆԱ: 
Ո՞վ ասաց:

ՊԵՏՐՈՍ: 
Հայրը, Ալեքսանդրի հայրը:

ՍՈՆԱ: 
Ե՞րբ ասաց:

ՊԵՏՐՈՍ: 
Ա՛յ, հենց հիմա: 
Նա այստեղ էր, ախր:

ՍՈՆԱ: 
Հետո՞:

ՊԵՏՐՈՍ (Վեր կենալով): 
Հետո այն, որ ես այդքան փող չեմ կարող տալ... չունեմ, (Ման է գալիս):

ՍՈՆԱ (կարճ լռությունից հետո): 
Ա՞յդ էիք ուզում ասել, հայրիկ:

ՊԵՏՐՈՍ: 
Այո:

ՍՈՆԱ: 
Եվ մի՛ տվեք:

ՊԵՏՐՈՍ: 
Եվ նա էլ քեզ չի ուզիլ:

ՍՈՆԱ: 
Ի՞նչ եք ասում, հայրիկ, ես ձեզ չեմ հասկանում:

ՊԵՏՐՈՍ: 
Այն եմ ասում, որ Ալեքսանդրը քեզ սիրում է փողի համար:

ՍՈՆԱ: 
Հայրի՛կ...
ՊԵՏՐՈՍ: 
Հայրիկ չէ, ղո՛րթ:

ՍՈՆԱ: 
Ճշմարիտ չէ, հայրիկ, այդ... դուք սխալվում եք:

ՊԵՏՐՈՍ: 
Չեմ սխալվում. խորամանկ մարդկանց ես շատ լավ եմ ճանաչում, իսկ քո այդ Ալեքսանդրը և նրա պոլկովնիկ հայրը ամենահիմար և ամենազզվելի խորամանկներն են, ուզում ես թեկուզ նեղացիր: 
(Լռություն: 
Սոնան գարմացած նայում է նրան):

ՍՈՆԱ: 
Նրա հայրն ուղղակի ձեզ ասաց, թե հարյուր հազար են ուզում:

ՊԵՏՐՈՍ: 
Ո՛չ. ուղղակի չասաց, բայց խոսակցությունն այնպես բերեց, որ ամենահիմարը պետք է լինեի, որ այդպես չհասկանայի: 
Նա ասաց, որ յուր տղային շատերն են պատրաստ աղջիկ տալու հարյուր հազարներով, տներով, այգիներով, բայց, ասում է, մենք չենք ուզում դրանց, այլ քո աղջիկն ենք ուզում:

ՍՈՆԱ: 
Հետո այդտեղ ի՞նչ կա որ...
ՊԵՏՐՈՍ: 
Է՛-է՛հ, ինչ երեխա ես, Սոնա, ա՛յն կա որ՝ դրանով նա ուզում էր մեզ իմաց տալ, որ հարյուր հազարը հիմիկուց պատրաստենք: 
Բա՛ս: 
Վերջապես, այնքան էլ խո հիմար չէի, որ չհասկանայի:

ՏԵՍԻԼ IV
Ծառա, Սոնա, Պետրոս:

ԾԱՌԱ (մտնում է): 
Ա՛ղա, փոշտալիոնը զակազնոյ նամակ ա բերել:

ՊԵՏՐՈՍ: 
Թանաք կա՞ այնտեղ:

ԾԱՌԱ: 
Կա (Պետրոսը դուրս է գնում, ծառան ետևից):

ՏԵՍԻԼ V
Սոնա (միայն)
(Երկար ժամանակ զարմացած նայում է Պետրոսի հտևվից): 
Ես ոչինչ չեմ հասկանում, բոլորովին ոչինչ չեմ հասկանում... 
Ինձ փորձո՞ւմ է, թե... չէ ուզում, որ ես Ալեքսանդրի հետ ամուսնանամ...
ՏԵՍԻԼ VI
Պետրոս, Սոնա
ՊԵՏՐՈՍ (մտնում է բարկացած, նամակը ձեռքին): 
Դարձյա՛լ փող, դարձյա՛լ փող և դարձյա՛լ փող... 
Տե՛ր աստված, այս ի՞նչ կրակի մեջ եմ ընկել, որ դուրս գալ չեմ կարողանում... (նամակը կատաղությամբ շպրտելով հատակի վրա): 
Անիծվա՛ծ որդիք... աստված ձեզ ինձ որդիք խո չէ տվել, պատիժ է տվել, աստված պատժե ձեզ... (բարկացած ման է գալիս):

ՍՈՆԱ: 
Հայրիկ, ի՞նչ է պատահել:

ՊԵՏՐՈՍ (չէ լսում և շարունակելով բարկացած ման գալի կարծես թե ամենքը միմյանց խոսք են տվել, որ ինձ տանջեն, չարչարեն, հոգիս հանեն... 
Ի՞նչ են ուզում ինձանից, է՛, ի՞նչ... 
Տե ր, ամենակարող աստված…
ՍՈՆԱ: 
Ախր ի՞նչ է պատահել, հայրիկ:

ՊԵՏՐՈՍ: 
Աստված ո՛չ գիտե քո եղբոր գլուխը. գնացել է, նստել Մոսկվայում, տարած փողերի համար դեռ ոչինչ հաշիվ չի ուղարկել և դեռ ուրիշ փողեր էլ է ուզում, բայց թե ինչ բանի համար, այդ ավելորդ է համարում գրել — . հետևյալ նամակով, ասում է, հիմա ժամանակ չունեմ, բայց դու փողերը շուտով ուղարկիր, ասում է... 
Ա՛յ գիտի հա՛, Պետրոսը խելքը հացի հետ է կերել, էլի, որ չհասկանա, թե ինչ խորամանկություններ ես ուզում բանեցնել նրա գլխին... 
Սպասիր դու դեռ. ես խո կիմանամ, թե դու այդտեղ ինչեր ես անում, խո կիմանամ... (նամակը վերցնում է հատակից): 
Տեր աստված, միակ հույսս նա էր, նա էլ ա՛յդպես... (Դուրս է գնում աջ դռնից: 
Եղիսաբեթը մտնում է ձախ դռնից):

ՏԵՍԻԼ VII
Եղիսաբեթ, Սոնա
ՍՈՆԱ (Նայում է Եղիսաբեթին և հանկարծ փղձկալով): 
Մայրի՛կ... (դեմքը ծածկում է և լալիս է):

ԵՂԻՍԱԲԵԹ: 
Սո՛նա... ի՞նչ ես անում... ինչո՞ւ ես լալիս…	Սոնա... գժվե՞լ ես, ի՞նչ է... ի՞նչ է պատահել...
ՍՈՆԱ: 
Հայրիկն այլևս չէ ուզում, որ ես Ալեքսանդրի հետ ամուսնանամ:

ԵՂԻՍԱԲԵԹ: 
Ի՞նչ... ինչ ես ասո՞ւմ... զառանցո՞ւմ ես, ի՛նչ է...
ՍՈՆԱ: 
Գնացեք իրեն հարցրեք, թե չեք հավատում:

ԵՂԻՍԱԲԵԹ: 
Է՛-է՛հ, ի՛նչ ես հիմար-հիմար խոսում, ես չեմ հասկանում... 
Ասա ուղիղ ինչ է պատահել:

ՍՈՆԱ: 
Դե ասացի, էլի:

ԵՂԻՍԱԲԵԹ: 
Ախր ի՞նչ ասացիր:

ՍՈՆԱ: 
Հայրիկն, ասում եմ, այլևս չէ ուզում, որ ես Ալեքսանդրի հետ ամուսնանամ:

ԵՂԻՍԱԲԵԹ, Դարձյա՛լ... դու, երևի, երազումդ ես տեսել այդ բանը:

ՍՈՆԱ: 
Ասում եմ, գնացեք հարցրեք, թե չեք հավատում:

ԵՂԻՍԱԲԵԹ: 
Այ քեզ զարմանալի բան... 
Բայց ինչո՞ւ, պատճառն ի՞նչ է:

ՍՈՆԱ: 
Որովհետև, ասում է, նրանք հարյուր հազար են ուզում, իսկ ես, ասում է, չունեմ այդքան փող:

ԵՂԻՍԱԲԵԹ: 
Ես ոչինչ չեմ հասկանում... հավատացիր՝ բոլորովին ոչինչ չեմ հասկանում... 
Բայց ո՞վ է ասել, որ նրանք հարյուր հազար են ուզում:

ՍՈՆԱ: 
Ալեքսանդրի հայրը, մեր բացակայության ժամանակ այստեղ է եղել և ասել է այդ բանը:

ԵՂԻՍԱԲԵԹ: 
Բաս ի՞նչ էր կարծում քո հայրը, կարծում էր, թե առանց փողի կամուսնացնե քեզ նրա հետ: 
Այդ ո՞ր օրենքով: 
Նա չգիտե՞, որ աղջիկը միշտ օժիտ է տանում յուր մարդու տուն... 
Կամ թե հենց նա քեզ հետ առանց փողի էլ կամենա ամուսնանալ, ես կթողնեմ. չէ՞ որ այդ ամոթ է, խայտառակություն է մեզ համար, չէ որ այդ պատիվ չի բերիլ ո՛չ մեզ և ո՛չ նրանց... 
Գիտե՞, հասկանո՞ւմ է քո հայրը, թե ո՛վքեր են նրան... այդ բանի մասին նա երբևիցե մտածե՞լ է…	հա՞... 
Ո՞ւր գնաց նա, ես ուզում եմ նրա հետ խոսել:

ՍՈՆԱ: 
Յուր առանձնասենյակը մտավ:

ԵՂԻԱԱԲԵԹ: 
Շա՛տ լավ: 
(Շտապով դուրս է գնում աջ դռնից):

ՏԵՍԻԼ VIII
Սոնա (միայն)
(Նստում է գահավորակի վրա): 
Ինչպես անհանգիստ եմ... ... 
Ասում է՝ փողի համար է քեզ սիրում... փողի համար... մի՞թե այդ ճշմարիտ է... մի՞թե այդ կարող է ճշմարիտ լինել…	Ուրեմն, եթե փող չտանք, նա ինձ պետք է թողնե... ուրիշի հետ պետք է ամուսնանա... ուրիշի հետ... մի՞թե այդ կարելի է... միթե նրա այն խոսքերը, նրա երդումները միայն փողի համար էին... մի՞թե նա մի այդպիսի... ստոր մտադրություն երբեք կարող էր ունենալ... մի՞թե ես չեմ ճանաչում նրա ազնիվ սիրտն ու հոգին... 
Տե՛ր աստված, ի՞նչ անեմ... (Մտածում է. հանկարծ վեր կենալով): 
Օ՛հ, ես այլևս չեմ կարող համբերել... այսօր ևեթ անպատճառ պետք է խոսեմ նրա հետ... բացատրություն պետք է պահանջեմ, այլապես չեմ կարող դիմանալ... 
Ա՛խ, գոնե նա գա այսօր... բայց չի գալ, չի գալ, եթե միայն նրա հայրն այսօր իսկապես փողի համար էր եկել... 
Ա՛խ, հայրիկ, ես քեզ ի՞նչ էի արել, որ սրտիս մեջ մի այսպիսի կասկած գցեցիր... (Թաշկինակը սեղմում է աչքերին և լուռ լալիս է):




 --------------------------------------- 


ՏԵՍԻԼ IX
Թորոսյան, Սոնա
ԹՈՐՈՍՅԱՆ (մտնում է ճանապարհորդական հագուստով և մոտենում է Սոնային, որ կանգնած է դարձյալ նույն դրության մեջ): 
Օրիո՛րդ...
ՍՈՆԱ (թաշկինակը հանկարծ հեռացնելով աչքերից և ուրախ) Ա՛խ, եկա՞ք... (Տեսնելով յուր առաջ Թորոսյանին՝ նա դեռ զարմանում է, հետո նորից տխրում և հեռանալով նրանից, առանձին): 
Այս հիմարն է եղել...
ԹՈՐՈՍՅԱՆ (առանձին): 
Կարծեց, թե նա եմ... 
Բայց ի՞նչ է նշանակում այս... մինչև անգամ լաց է եղել… (նրան): 
Ինչո՞ւ դուք տխուր եք, օրիորդ:

ՍՈՆԱ (մեջքը դեպի նա դարձրած): 
Ես տխուր չեմ... 
Ի՞նչ էիք կամենում:

ԹՈՐՈՍՅԱՆ: 
Ոչինչ, օրիորդ... 
Անմեղ հետաքրքրություն, որը, գուցե, հանդուգն թվաց ձեզ և որով, գուցե, վիրավորեցի ձեր սիրտը. — այդպիսի դեպքում ներողություն եմ խնդրում... 
Բայց այնքան դառը, այնքան անտանելի է, օրիորդ, երբ մարդ զգում է, հասկանում է, ամեն մի քայլափոխում տեսնում է, որ ամենքը նրան հիմարի, մինչև անգամ խելագարի տեղ են դնում նրա համար միայն, որ նա ունի զգայուն, բարի սիրտ և ամեն բանի մեջ անկեղծ է, որպես երեխան... 
Սակայն ի՞նչ արած, քանի որ կեղծ քաղաքակրթությունը, իրեն առաջնորդ ունենալով նույնպես կեղծ մտավոր զարգացումը, յուր ըստ երևույթին գեղեցիկ, բայց իսկապես տգեղ երևույթներով կտիրապետե մի երկրի, մի հասարակության վրա, ապա այնտեղ բարոյականությունն ու անկեղծությունը միշտ խանգարված ուղեղի արտադրություն կերևա...
ՍՈՆԱ (Առանձին): 
Ա՛խ, սա դարձյալ սկսեց:

ԹՈՐՈՍՅԱՆ (շարունակելով): 
Իսկ այդ բանին քիչ չէ նպաստում և քիչ չէ նպաստել փողը, հարստությունը, որ ամենագլխավոր դերն է կատարում մարդկային բոլոր չարիքների և սխալանքների մեջ... 
Բայց կգա՞ արդյոք ժամանակ, երբ...
ՍՈՆԱ (անհամբերությամբ): 
Ինչո՞ւ եք եկել:

ԹՈՐՈՍՅԱՆ: 
Ներեցեք ինձ, խնդրում եմ, եթե ես ձեզ ձանձրույթ եմ պատճառում իմ ներկայությամբ և, գուցե, առավել իմ հիմար երկարաբանությամբ... 
Հիմարներն առհասարակ անտանելի են... չէ՞ որ ինձ համար էլ ասում են, որ իմ ուղեղս հիվանդ է... 
Ես եկել եմ, օրիորդ, տալու ձեզ իմ վերջին հրաժեշտս, ես այսօր, մի ժամից հետո պետք է ճանապարհ ընկնեմ դեպի մեր գյուղը, հայրս հիվանդ է. նա կանչել է ինձ այն նամակով, որ անցյալ օրը դուք հանձնեցիք ինձ... 
Այո , օրիորդ, ես այստեղից պետք է հեռանամ և գուցե այսուհետև մենք այլևս երբեք չտեսնենք միմյանց... 
Այդ, իհարկե, այնքան էլ մեծ ցավ չէ, ինչպես և միևնույն կլիներ ձեզ համար ինձ վերջին անգամ տեսնել կամ չտեսնել, բայց և այնպես, այդ գիտենալով հանդերձ, ես ավելի լավ համարեցի լինել քաղաքավարի և գալ ձեզ մոտ՝ առանձնապես տալու ձեզ իմ վերջին հրաժեշտս, թեկուզ դուք ինձ բացարձակապես վռնդելու էլ լինեիք…
ՍՈՆԱ (առանձին): 
Ա՛խ, ողորմելի՛…
ԹՈՐՈՍՅԱՆ: 
Հիշո՞ւմ եք, օրիորդ, այն երջանիկ ժամանակը, երբ...
ՍՈՆԱ: 
Ա՛խ... 
Աստված բարի ճանապարհ տա, գնացե՛ք… (Շտապով դուրս է գնում ձախ դռնից):

ՏԵՍԻԼ X
Արսենյանց, Թորոսյան
ԱՐՍԵՆՅԱՆՑ (մտնում է): 
Պահ, Թորոսյան... դու այստեղ ե՞ս. ես մտա սենյակդ, այնտեղ չէիր: 
Այստեղ մենակ ի՞նչ ես շինում: 
(Թորոսյանը քարացածի նման՝ շարունակ նայում է ձախ դռանը): 
Թորոս՛յան.. քեզ հետ եմ, եղբայրս…	ի՞նչ ես այն դռանը նայում... 
Թորոսյան...
ԹՈՐՈՍՅԱՆ (արագախոսությամբ և բորբոքված): 
Ինչո՞ւ ես եկել, ինչո՞ւ դու հիմա այստեղ ես, այս տանը: 
Աչքումդ լո՞ւյս կա, հո՞տ ես իմացել... 
Եկել ես, որպեսզի թղթե սիրտդ և յուղալի ձեռքդ առաջարկես այն երկնային արարածին, որ յուր օլիմպիական բարձրությունից ծաղրում է հասարակ մահկանացուներին... 
Եկել ես, շողոքորթ լեզվովդ աղավնուն դուրս հանես յու՛ր բնից, որպեսզի այնուհետև այլևս բաց չթողնես նրան ճանկերիցդ... 
Այո՛, նրան ի՛նչ հարկավոր են լուռ տանջանքներն, անքուն գիշերներն և աղոթքները, աղվեսի լեզու, աղվեսի լեզու — ահա՛ նա ի՛նչ է ուզում... 
Գնացեք, պարոններ, հաղթանակը ձերն է. դուք անուն ունեք, նա փող ունի, մեկդ արժեք մյուսին, իսկ ես ի՞նչ ունիմ, հա՛, հա՛, հա՛... (Շտապով դուրս է գնում):

ՏԵՍԻԼ XI
Արսենյանց (միայն)
Գժվեց, ի՛նչ է, այս տղան…	գժվեց, գժվեց, անպատճառ գժվեց... 
Այն ինչե՛ր արավ, այն ինչե՛ր դուրս տվեց... 
Ա՛, հասկանում եմ. երևի օրիորդի մոտ մի որևէ հիմարություն է արել և օրիորդը ծիծաղել կամ բարկացել է վրեն... 
Անպատճառ այդպես է, անպատճառ այդպես. ախր այդ հիմարը սիրահարված է նրա վրա... 
Հա՛, հա՛, հա՛, ինչ լավ է եղել... 
Հա՛խդ է, ինչո՞ւ կաշվումդ չես ուզում մտնել, դեռ ձվիցը չես դուրս եկել, ծուղրուղու ես կանչում... 
Բայց տեսնեք «երկնային արարածն» ինձ ի՞նչ կպատասխանի... 
Հը՛մ... 
Ահա նա: 
(Սոնան մտնում է և գնում է դեպի սեղանը, որի վրա դրել է գլխարկն ու հովհարը, բայց հանկարծ տեսնելով Արսենյանցին, զարմացած կանգ է առնում):

ՏԵՍԻԼ XII
Սոնա, Արսենյանց
ԱՐՍԵՆՅԱՆՑ: 
Բարև ձեզ, օրիորդ:

ՍՈՆԱ: 
Բարև ձեզ:

ԱՐՍԵՆՅԱՆՑ: 
Ի՞նչպես է ձեր առողջությունը:

ՍՈՆԱ: 
Շնորհակալ եմ:

ԱՐՍԵՆՅԱՆՑ (առանձին): 
Չէ՛, քեֆումը չէ. անպիտան Թորոսյանը բանը փչացրել է... 
Բայց և այնպես ես վճռիցս ետ չեմ կանգնիլ. այսօր կամ երբե՛ք...
ՍՈՆԱ: 
Ներեցեք ինձ, պ. Արսենյան... գլուխս փոքր ինչ ցավում է... 
Խնդրեմ նստեցեք, ես իսկույն ծնողներիս կկանչեմ…
ԱՐՍԵՆՅԱՆՑ: 
Ախ, ո՛չ, օրիորդ, նեղություն մի՛ կրեք... 
Ես... ես կամենում էի ձեզ հետ... այսինքն ձեզ... մի նամակ հանձնեի…
ՍՈՆԱ (շտապով): 
Ումի՞ց:

ԱՐՍԵՆՅԱՆՑ: 
Երբոր շնորհ կանեք կարդալու, այն ժամանակ կիմանաք... (Հանում է մի ծրար և տալիս է նրան): 
Եվ խնդրում եմ մի՛ բացեք, մինչև ես դուրս չգնամ... 
Առայժմ ցտեսություն, օրիորդ: 
(Շտապով դուրս է գնում):

ՏԵՍԻԼ XIΙΙ
Սոնա (միայն)
(Երկար ժամանակ զարմացած մեկ նայում է ձեռքի ծրարին, մեկ դռանը, որտեղից դուրս գնաց Արսենյանցը: 
Վերջապես ծրարը բացում է և կարդում է): 
«Հարգելի՛ օրիորդ Սոֆիա, ամբողջ մի տարի է, որ ես ձեր տանու բժիշկը լինելու պատիվն ունիմ և այդ ժամանակամիջոցում ես կարողացել եմ ճանաչել և գնահատել ձեր ազնիվ սիրտն ու հոգին, կարծում եմ, որ դուք նույնպես արդեն լավ ճանաչում եք ինձ: 
Դուք գիտեք, թե ինչ անուն ունիմ ես և տարեկան որքան ռոճիկ եմ ստանում. — այդ էլ բավական է: 
Այժմ համարձակվում եմ ձեր ձեռքը խնդրել: 
Գուցե ձեզ բավական օտարոտի թվա, որ այդ առաջարկությունն ես անում եմ նամակով, բայց ես ուրիշ կերպ չկամեցա անել, որպեսզի թե ձեզ և թե ինձ անհամ դրության մեջ չգցեի: 
Արդյոք համաձա՞յն եք առաջարկությանս, թե ոչ... 
Կսպասեմ պատասխանին: 
Ձեր, խոնարհ ծառա՝ բժիշկ Տիգրան Արսենյանց», — «Ա՛խ, սա էլ է փող ուզում... (Նամակը բարկացած շպրտում է հատակի վրա): 
Ոչի՛նչ չեմ պատասխանիր ես ոչոքի չեմ ուզում, ոչոքի՛... (Սեղանի վրայից վերցնում է գլխարկն ու հովհարը և դուրս է գնում ձախ դռնից):

ՏԵՍԻԼ XIV
Եղիսաբեթ, Պետրոս
ԵՂԻՍԱԲԵԹ (մտնելով Պետրոսի հետ): 
Ո՞ւր է... 
Դուրս է գնացել: 
Խեղճն այստեղ կանգնած լալիս էր: 
Դեռ նրանից հաստատ ոչինլ չես իմացել և դու քեզանից բաներ ես մոգոնում ու խեղճ աղջկա սիրտն էլ շուռ բերում:

ՊԵՏՐՈՍ: 
Է՛-է՛հ, էլի դու քո էշն ես քշում, ես քեզ հետ ի՞նչ խոսեմ:

ԵՂԻՍԱԲԵԹ: 
Ո՛չ թե ես եմ իմ էշը քշում, այլ դու ես քո էշը քշում, եթե ուղիղն ուզում ես իմանալ:

ՊԵՏՐՈՍ: 
Ախ, տե՛ր աստված... 
Լա՛վ, թո՛ղ քո ասածը լինի, ասենք, թե նա այն մտադրությամբ չէր եկել, որ մեզ իմաց անի, թե հարյուր հազար են ուզում, բայց դու ի՞նչ ես կարծում, Սոնային ուզելով, նրանք փող չե՞ն ուզիլ:

ԵՂԻՍԱԲԵԹ: 
Իհարկե, կուզեն:

ՊԵՏՐՈՍ: 
Կուզեն, չէ՞:

ԵՂԻՍԱԲԵԹ: 
Կուզեն:

ՊԵՏՐՈՍ: 
Եվ ո՞րքան քո կարծիքով:

ԵՂԻՍԱԲԵԹ: 
Ես ի՞նչ գիտեմ ո՞րքան, կուզեն է՛լի...
ՊԵՏՐՈՍ: 
Չէ, մոտավորապես... 
Հարյուր հազար չեն ուզի՞լ... (հեգնորեն) ախր միլիոնատերնե՛ր ենք...
ԵՂԻՍԱԲԵԹ: 
Ո՞վ գիտե... գուցե պակաս են ուզում:

ՊԵՏՐՈՍ: 
Հիսուն հազար ասենք... հ՞ը:

ԵՂԻՍԱԲԵԹ: 
Գուցե էլի պակաս են ուզում:

ՊԵՏՐՈՍ: 
Երեսուն հազա՛ր... քսան հազար... տասն հազարից խո պակաս չեն անիլ... կանե՞ն:

ԵՂԻՍԱԲԵԹ: 
Չէ:

ՊԵՏՐՈՍ: 
Չէ, բայց հիմա այս բանին ի՞նչ կասես, որ ես ո՛չ թե տասն հազար, այլ հազա՛ր էլ չեմ կարող տալ...
ԵՂԻՍԱԲԵԹ: 
Ի՞նչ է ասում...
ՊԵՏՐՈՍ: 
Ո՛չ թե տասն հազար, այլ հազար էլ չեմ կարող տալ... իսկ հազարը հիմա կինտոներն էլ լայեղ չեն անում... 
Հ՞ը, դրան ի՞նչ կասես:

ԵՂԻՍԱԲԵԹ: 
Դու կա՞տակ ես անում:

ՊԵՏՐՈՍ: 
Իսկի էլ չէ:

ԵՂԻՍԱԲԵԹ: 
Ճշմարի՞տ:

ՊԵՏՐՈՍ: 
Ճշմարիտ:

ԵՂԻՍԱԲԵԹ: 
Բաս որքա՞ն կտաս:

ՊԵՏՐՈՍ: 
Ոչինչ…	կառաջարկեմ, որ առանց փողի ամուսնանա:

ԵՂԻՍԱԲԵԹ: 
Ինչ, խայտառակություն…
ՊԵՏՐՈՍ: 
Ի՞նչ... խայտառակությո՞ւն... խայտառակություն…	գիտե՞ս, ո՛րը կլինի խայտառակություն. — խայտառակությունն ա՛յն կլինի, երբ պարտատերները՝ մուրհակները ձեռքներին կկոտրատեն մեր տան դռները, ներս կմտնեն այստեղ և բոլոր ունեցած-չունեցածներս վեր կգրել տան... 
Բա՛ս, խայտառակությունն ա՛յդ կլինի, թե որ ուղիղն ուզում ես իմանալ... 
Չե՞ս հավատում... ուզում ես արի այս րոպեիս ևեթ բոլոր հաշիվներս քեզ մի առ մի ցույց տամ, որպեսզի քո աչքովը տեսնես, որ ինչ ունենք-չունենք, բոլորը պարտք է, պարտք է և պարտք է... 
Մեր ապրուստին, մեր ծախսերին փող չէ՝ հող լինի, չի դիմանալ, հող... հողը մեր գլխին... (ման է գալիս): 
Մեր տներին, մեր ապրուստին, մեր դուրս գնալուն մտիկ տվողն էլ կկարծի, թե ուղիղ որ միլիոնատերներ ենք, անթիվ գանձեր ունինք, այնինչ չգիտեն, թե տակն ինչ կա... (Հանկարծ նա տեսնում է Եղիսաբեթին, որ հատակի վրայից վերցրել է Արսենյանցի նամակը և լուռ կարդում է): 
Այդ ի՞նչ նամակ է:

ԵՂԻՍԱԲԵԹ (լուռ շարունակում է կարդալ, վերջացնում է և զարմացած տալով նրան): 
Հապա կարդա, այստեղ հատակի վրա էր:

ՊԵՏՐՈՍ (լուռ կարդալուց հետո, վերադարձնելով նրան): 
Հատակի վրա՞:

ԵՂԻՍԱԲԵԹ: 
Այո:

ՊԵՏՐՈՍ: 
Բա՞ց էր, թե ծածկած:

ԵՂԻՍԱԲԵԹ: 
Բաց էր... ա՛յ ծրարն էլ պատռած:

ՊԵՏՐՈՍ: 
Ո՞վ է գցել հատակի վրա:

ԵՂԻՍԱԲԵԹ: 
Ես ի՞նչ գիտեմ... 
Երևի Սոնան...
ՊԵՏՐՈՍ (շարունակում է ման գալ լռության): 
Դրան ի՞նչ կասես:

ԵՂԻՍԱԲԵԹ: 
Ինչի՞ն:

ՊԵՏՐՈՍ: 
Մեր պարոն «յանց»-ի այդ նամակին:

ԵՂԻՍԱԲԵԹ Սոնային ուզում է, է՛լի:

ՊԵՏՐՈՍ: 
Հարյուր հազար է ուզում և ո՛չ թե Սոնային…	Դրան է՞լ չես հավատում,— մեկ էլ կարդա:

ԵՂԻՍԱԲԵԹ: 
Սպասիր մեկ տեսնեմ... (Շտապով դուրս է գնում ձախ դռնից):

ՏեՍԻԼ XV
Պետրոս (միայն)
Ողորմելինե՛ր... դեռ չեն իմացել, որ հիմիկվա հարսնացուն փողն է... և ինչը փողը չէ, որ միայն հարսնացուն փողը չլինի... 
Բժշկիս աչքումն էլ է լույս եղել... 
Ա՛յ շողոքորթներ, ա՛յ կեղծավոր անպիտաններ... 
Մեղր եք գտել, է՛լի, ձեր կարծիքով, ճանճերի նման չորս բոլորքը պտտվում եք... իսկ երբ համը կտեսնեք, երևակայում եմ, թե ինչպես թռռ... կթռչեք, կկորչեք... (Լռության): 
Չէ, ուղիղ որ մեր բանը բուրդ է. այսպես որ շարունակվի... (Հանկարծ կանգ է առնում և երկու ձեռքով կայծակնահար խփելով գլխին): 
Ա՛խ, Մոսկվա՛ն, Մոսկվա՛ն…
ՏԵՍԻԼ XVI
Վանո, Պետրոս
ՎԱՆՈ (մտնում է): 
Բարև ձեզ, հայրիկ:

ՊԵՏՐՈՍ: 
Ինչո՞ւ ես եկել:

ՎԱՆՈ: 
Ի՞նչ է որ եկել եմ:

ՊԵՏՐՈՍ: 
Ինչո՞ւ ես եկել, ես քեզ հարցնում եմ:

ՎԱՆՈ: 
Վահ, մեր տունն է, եկել եմ:

ՊԵՏՐՈՍ: 
Քո տունն է, եկե՞լ ես. ինչո՞ւ ուրիշ ժամանակ քո տանը չես ընկած... կորի՛ր աչքիցս:

ՎԱՆՈ: 
Բայց հայրիկ...
ՊԵՏՐՈՍ: 
Պապանձվի՛ր և ինձ հայրի՛կ մի կոչիր... քեզ էլ թաղեմ, քո հորն էլ...
ՎԱՆՈ: 
Հայրի...
ՊԵՏՐՈՍ: 
Պապանձվիր, քեզ ասում եմ... և կորի՛ր աչքիցս:

ՎԱՆՈ: 
Ախր ինչո՞ւ եք այդպես բարկանում, ես ձեզ ի՞նչ եմ արել:

ՊԵՏՐՈՍ: 
Դու ինձ ի՞նչ ես արել…	ես քեզ իսկույն ցույց կտամ, թե դու ինձ ինչ ես արել, փո՛ւչ, փչանալու... 
Ես քեզ ասում եմ, կորի՛ր աչքիցս:

ՎԱՆՈ: 
Բայց ես խոսք ունիմ՝ ասելու...
ՊԵՏՐՈՍ (գոռալով): 
Կորի՛ր, կորի՛ր, ես քեզ ասում եմ կորի՛ր, դու չե՞ս հասկանում…
ՎԱՆՈ: 
Հայրիկ, դուք կատա՞կ եք անում, թե...
ՊԵՏՐՈՍ (բոլորովին կատաղած): 
Կորի՛ր…	արյունս եռում է...
ՎԱՆՈ: 
Հայրիկ, թողնենք, վերջապես, այս երեխայությունը, ի՞նչ է նշանակում այս: 
Դուք գիտեք, որ ես փողի համար եմ եկել.
ՊԵՏՐՈՍ: 
Փողի՛ համար, փողի՛... 
Ավազա՛կ, ես քեզ իսկույն շանսատակ կանեմ... (հարձակվում է նրա վրա, բայց այդ միջոցին ներս են վազում Եղիսաբեթն ու Սոնան և որոնում նրան):

ՏԵՍԻԼ XVII
Եղիսաբեթ, Սոնա, Վանո, Պետրոս
ԵՂԻՍԱԲԵԹ: 
ՍՈՆԱ (միասին): 
Ի՞նչ է պատահել... այս ի՞նչ եք անում...
ՊԵՏՐՈՍ: 
Թողե՛ք ես այս ավազակի գլուխը ջախջախեմ…
ՎԱՆՈ: 
Է՛, հայրիկ, այդ երեխայություն է, հավատացեք: 
Մի՞թե կարելի է այդ աստիճան բարկանալ:

ՊԵՏՐՈՍ: 
Դու ինձ ծաղրո՞ւմ ես, դու ինձ ծաղրո՞ւմ ես, օձի ծնունդ…
ԵՂԻՍԱԲԵԹ (խստությամբ): 
Վա՛նո, այս ի՞նչ է նշանակում:

ՎԱՆՈ: 
Մայրիկ, հավատացե՛ք, ես դրան ոչինչ չեմ արել, ներս մտնեմ, տեսնեմ դա այդպես բարկացել է.
ԵՂԻՍԱԲԵԹ: 
Ա՛յդ է, իբրև թե ես չգիտեմ, թե ինչու է բարկացել... 
Իսկույն հեռացիր այստեղից... դու մեզ խաղք ու խայտառակ ես շինել աշխարհիս երեսին... 
Շաբաթներով կկորչի, կկորչի, իսկ երբ տուն կգա, իսկույն տան խաղաղությունը պետք է վրդովի: 
(Պետրոսին տանում նստեցնում է բազկաթոռի մեջ): 
Հեռացի՛ր, քեզ ասում եմ, այստեղից:

ՎԱՆՈ: 
Ո՞ւր գնամ, մայրիկ, ե՛ս այստեղ գործի համար եմ եկել:

ԵՂԻՍԱԲԵԹ: 
Ի՞նչ ես ուզում, փո՞ղ:

ՎԱՆՈ: 
Հայրիկը գիտե, ինչ որ ուզում եմ:

ԵՂԻՍԱԲԵԹ: 
Փող ես ուզում, էլի:

ՊԵՏՐՈՍ: 
Դրան ասացեք, թե խելք ունի, շուտով կորչի այստեղից, թե չէ, վերջին անգամն եմ ասում, աստվա՛ծ է վկա, կամ դա կմեռնի, կամ ես:

ՎԱՆՈ: 
Բայց, հայրիկ, ես պահանջում եմ այն, ինչ որ պարտական եք:

ՊԵՏՐՈՍ: 
(Հանկարծ տեղից վերկենալով և մոտենալով նրան, որը հեռանում է): 
Ես քեզ ի՞նչ եմ պարտական:

ՍՈՆԱ (Վախեցած, բռնելով նրան): 
Հայրի՛կ...
ՊԵՏՐՈՍ (Խլվելով): 
Թող տուր տեսնեմ... 
Ասա՛, ավազակ, ես քեզ ի՞նչ եմ պարտական, հը...
ՎԱՆՈ: 
Դուք այդ ինքներդ էլ լավ գիտեք:

ՊԵՏՐՈՍ: 
Աս՛ա, ասա, տեսնեմ, ես քեզ ի՞նչ եմ պարտական, ավազա՛կ...
ՎԱՆՈ: 
Դուք ինձ պարտական եք ինն հարյուր ու երեսուն ռուբլի:

ՊԵՏՐՈՍ: 
Ինն հարյուր ու երեսուն ռուբլու տես քեզ այս րոպեիս այնպես կհասցնեմ, որ ինն հարյուր ու երեսուն կտոր կլինես, ավազա՛կ...
ՍՈՆԱ: 
Հա՛յրիկ, հա՛յրիկ...
ԵՂԻՍԱԲԵԹ: 
Ա՛յ տղա, դու կկորչե՞ս այստեղից, թե չէ... (Ուզում է բռնի դուրս տանել նրան):

ՎԱՆՈ (խլվելով): 
Ապասեցեք, մայրիկ, ձեր գործը չէ... 
Հա՛յրիկ, դուք այն մոռացե՞լ եք...
ՊԵՏՐՈՍ: 
Ի՞նչն, ի՞նչն, ավազա՛կ...
ՎԱՆՈ: 
Ձեզ շատ լավ հայտնի բանը... 
Տալի՞ս եք ձեր խոստացած փողը, թե չէ:

ՊԵՏՐՈՍ: 
Փողի անուն մի տուր ինձ մոտ, փուչ-փչանալու...
ՎԱՆՈ: 
Դարձյալ նախազգուշացնում եմ ձեզ, հա՛յր. տալի՞ս եք, թե չէ:

ՊԵՏՐՈՍ: 
Կսպանե՛մ… (Ուզում է դարձյալ հարձակվել Վանոյի վրա, բայց Սոնան ու Եղիսաբեթն ամուր բռնում են նրան):

ԵՂԻՍԱԲԵԹ: 
Ապա՛ թե կորչի այստեղից...
ՎԱՆՈ: 
Մա՛յրիկ, ուզո՞ւմ եք իմանալ, թե ի՛նչ է ձեր մարդը, — ահա, կարդացեք այս նամակը... (նամակը, որը արդեն հանել է, շպրտում է դեպի Եղիսաբեթն և շտապով դուրս է ելնում):

ՊԵՏՐՈՍ: 
Օ՛հ, քո ծնունդը չորանա... (սաստիկ կատաղած՝ խլվում է նրանց ձեռքից և դուրս է ընկնում Վանոյի ետեվից):

ՍՈՆԱ (Դուրս վազելով նրա ետևից): 
Հա՛յրիկ, հա՛յրիկ…
ԵՂԻՍԱԲԵԹ: 
(բոլորովին զարմացած՝ վերցնում է հատակի վրայից նամակը և լուռ սկսում է կարդալ: 
Երբ վերջացնում է, մնում է տեղն ու տեղը քարացած՝ նամակին նայելիս: 
Մտնում է Պետրոսը, նրա ետևից Սոնան: 
Եղիսաբեթն յուր հայացքը մարդու վրա է դարձնում):

ՊԵՏՐՈՍ: 
Օ՛, պատի՜ժ, պատի՜ժ... 
Աստված ինձ սրանից էլ մեծ պատիժ չէր կարող տալ... (Հանկարծ տեսնելով յուր վրա հառած Եղիսաբեթի հայացքն ու ձեռքի նամակը, նա դեռ մնում է քարացած, հետո ուժգնությամբ խփում է ձեռքով յուր ճակատին և ընկնելով բազկաթոռի մեջ): 
Այս ի՛նչ արեցի...
Վարագույրն իջնում է:

ԱՐԱՐՎԱԾ ԵՐՐՈՐԴ
Դահլիճ բժիշկ Արսենյանցի տանը: 
Դիմացն և ձախ կողմը` դռներ, դիմացի դուռը տանում է դեպի նախասենյակը, իսկ ձախ կողմի դուռը՝ դեպի Արսենյանցի առանձնասենյակը: 
Աջ կողմը լուսամուտներ: 
Կահավորանքը՝ հարուստ: 
Լուսամուտների առաջ մեծ-մեծ ծաղկամաններ:

ՏԵՍԻԼ I
Արսենյանց, միայն
(Մտնում է ձախ դռնից ձեռքին թղթադրամները համարելով): 
37, 40, 41, 42, 43, 44, 45, 46, 47 ռուբլի: 
Քիչ է: 
Երեկ շատ էր: 
Այն մի քանիսին ես շատ վատ եմ սովորեցրել, մեկմեկ ռուբլի են տալիս, այդ խայտառակություն է... ես ինչ անեմ, թե աղքատ են, вот те и на. մեջտեղում իմ անունս է կոտրվում ու... 
Այդպես չի կարելի: 
(Զանգակը քաշում են): 
Այս ո՞վ կլինի... 
Հա՛, երեք ռուբլի էլ այնտեղից ստացա: 
(Ձեռքը գրպաններն է կոխում): 
Որտեղ դրի... 
Հա՛, գտա: 
(Հտևի գրպանից հանում է մի թղթադրամ և դնում է ձեռքին բռնած թղթադրամների վրա): 
Ուրեմն՝ հիմա հիսուն ռուբլի դարձավ: 
Դարձյալ քիչ է: 
(Թղթադրամները թղթապանակն է դնում և գրպանն է կոխում):

ՏԵՍԻԼ II
Ծառա, Արսենյանց
ԾԱՌԱ (Մտնում է): 
Էն պառավ կնիկն ա:

ԱՐՍԵՆՅԱՆՑ: 
Ի՞նչ պառավ կնիկ:

ԾԱՌԱ: 
Էն, ինչ մի պստիկ հիվանդ ըրեխա ա բերում:

ԱՐՍԵՆՅԱՆՑ: 
Ах,да. Գնա ասա ժամանակից ուշ էս բորում հիվանդին, բժիշկը տանը չէ: 
(Ծառան դուրս է գնում):

ՏԵՍԻԼ III
Արսենյանց, միայն
Զարմանալի ժողովուրդ են, ճշմարիտ, և՛ ձրի են բժշկում և ժամանակից էլ ուշ են գալիս: 
0հ, այս աղքատ հիվանդները... ես կատարելապես զզվել եմ դրանցից…	ի՞նչքան աշխատում եմ փախչել դրանցից, էլի չի լինում, ընկնում եմ մեջները:

ՏԵՍԻԼ IV
Թորոսյան, Արսենյանց
ԹՈՐՈՍՅԱՆ (Մտնում է պորտֆելը ձեռքին): 
Արսենյանց...
ԱՐՍԵՆՅԱՆՑ: 
Պահ, Թորոսյան... (Համբուրվում են): 
Այս՞, ե՞րբ, ի՞նչպես, ո՞րտեղից...
ԹՈՐՈՍՅԱՆ: 
Քանի ժամանակ է այստեղ եմ, բայց քեզ չէի կարողանում տեսնել այսօր, վերջապես, եկա քեզ այցելելու, ի՞նչպես ես, ինչպես չես, քեֆդ, հալդ, ի՞նչ ես անում, էլի բժշկություն ես անում, հը՞:

ԱՐՍԵՆՅԱՆՑ: 
Չէ՛, կոշկակարություն եմ անում, հա՛, հա՛, հա՛…	դու ինչ ես անում, դու…	Արի նստիր, տեսնենք... 
Այդ ի՞նչ պորտֆել է ձեռքիդ... է՛, չլինի՞ թե արդեն փաստաբան ես դարձել:

ԹՈՐՈՍՅԱՆ: 
Իրավաբան ասա:

ԱՐՍԵՆՅԱՆՑ: 
Հա՞-ա:

ԹՈՐՈՍՅԱՆ: 
Իհարկե: 
Այս մեկ տարի է, ես իրավաբանություն եմ անում: 
(Նստում է):

ԱՐՍԵՆՅԱՆՑ: 
Ի՞նչ է ասում... 
Ո՞րտեղ, ո՞ր երկրում, գյուղո՞ւմ, ձեր տա՞նը. (Նստում է):

ԹՈՐՈՍՅԱՆ: 
Երևանում:

ԱՐՍԵՆՅԱՆՑ: 
Հետո՞:

ԹՈՐՈՍՅԱՆ: 
Հետո չհավանեցի և եկա այստեղ:

ԱՐՍԵՆՅԱՆՑ: 
Ի՞նչը չհավանեցիր, տե՞ղը, թե եկամուտը:

ԹՈՐՈՍՅԱՆ: 
Տեղը:

ԱՐՍԵՆՅԱՆՑ: 
Ինչպե՛ս. Հայաստանի սիրտը չհավանեցի՛ր, դո՞ւ…	Ну дудки. Դու անպատճառ եկամուտը չես հավանել…	հըա՞:

ԹՈՐՈՍՅԱՆ: 
Այդ էլ կա:

ԱՐՍԵՆՅԱՆՑ: 
Հա՛, հա՛, հա՛... попался брат. Попался. Из идеалиста вдруг в материалисты հա՛, հա՛, հա՛...
ԹՈՐՈՍՅԱՆ: 
Ի՞նչ արած, կյանքն է մեղավոր...
ԱՐՍԵՆՅԱՆՑ: 
Հա՛, հա՛, ես գիտեմ, որ մեղավորն անպատճառ դու չպետք է լինես... մեղավորը կյանքն է, հասարակությունը, շրջապատող հանգամանքները և այլն, և այլն, հա՛, հա՛, հա՛...
ԹՈՐՈՍՅԱՆ: 
Нет серьезно կյանքը շատ շուտ է մեռցնում մարդու մեջ ամեն տեսակ վեհ գաղափարներ և ձգտումներ...
ԱՐՍԵՆՅԱՆՑ: 
Да, знаю милий мой, что ты не виноват, հա՛, հա՛, հա՛... 
Բաս հիմա չե՞ս ամաչում:

ԹՈՐՈՍՅԱՆ: 
Ո՞ւմից, քեզանի՞ց...
ԱՐՍԵՆՅԱՆՑ: 
Հենց թեկուզ ինձանից, ի՛նչ է որ, հետո քեզ պես ուսանող ժամանակս իդեալիստ չեմ եղել, որ հետո փոխված լինեի:

ԹՈՐՈՍՅԱՆ: 
Դո՞ւ, դո՞ւ չես եղել իդեալիստը... 
Գոնե այնպիսի մարդու ասա այդ բանը, որ ծանոթ չլինի քո անցյալի հետ, է՛... 
Դո՞ւ չես եղել, որ ուսանողական շրջաններ ես եղել կազմելիս և ինչի մասին ասես պրոպագանդա չես արել... 
Դո՞ւ չես եղել, որ ավարտելուց հետո մտադիր ես եղել շրջել հայ գյուղերը և այնտեղ բժշկություն անել... 
Դո՞ւ չես եղել, որ մինչև անգամ մտադիր ես եղել գնալ Վան և այնտեղ հատուկ հայերի համար ձրի հիվանդանոց բաց անել... 
Ախր հին դավթարները մի քրքրիլ տուր, է՛:

ԱՐՍԵՆՅԱՆՑ: 
Հա՛, հա՛, հա՛... այդ ո՞վ է ասել քեզ:

ԹՈՐՈՍՅԱՆ: 
Ով որ ասել է... խո ճշմարի՞տ է:

ԱՐՍԵՆՅԱՆՑ: 
Ճշմարիտ է, ախպեր ջան, ճշմարիտ է. էլ ոչինչ չունիմ ասելու, դու տարար: 
Ուրեմն՝ հիմի քվիթ ենք:

ԹՈՐՈՍՅԱՆ: 
Էլ ուրիշ անգամ չհարձակվես իմ դեմ:

ԱՐՍԵՆՅԱՆՑ: 
В прочем, մենք խո չենք մեղավոր, կյանքն է մեղավոր, չէ, հա՛, հա՛, հա՛... 
Վա՛յ, Թորոսյան, քո մուխը չմարի, դու ինձ այսօր ծիծաղից թուլացրիր, հա՛, հա՛, հա՛...
ԹՈՐՈՍՅԱՆ: 
(Հանկարծ վեր կենալով): 
Հա՛, լավ միտս եկավ, չե՞ս կարող ինձ գրիչ ու թանաք տալ մի րոպե:

ԱՐՍԵՆՅԱՆՑ: 
(Նույնպես վեր կենալով): 
Ի՞նչ ես անում:

ԹՈՐՈՍՅԱՆ: 
Մի գործ եմ վերցրել պաշտպանելու. դրա մասին հիմա, քեզ մոտ գալիս, մի քանի շատ կարևոր նկատողություններ ձեռք բերեցի, ուզում եմ ձեռաց նշանակել, որպեսզի հետո չմոռանամ:

ԱՐՍԵՆՅԱՆՑ: 
Ա՛յ թանաքն այնտեղ է — առանձնասենյակումս... 
Բայց սպասիր, Թորոսյան, բան եմ ասում:

ԹՈՐՈՍՅԱՆ: 
Հը՛:

ԱՐՍԵՆՅԱՆՑ: 
Ի՞նչ արիր Թաթուլյանի աղջկան, Սոնային, — հիշո՞ւմ ես. — դու ախր սիրահարված էիր նրա վրա:

ԹՈՐՈՍՅԱՆ: 
Է՛հ, остав пожалуста.
ԱՐՍԵՆՅԱՆՑ: 
Չէ՛, դու չմեռնես, Թորոսյան, հալա մեկ սպասիր, դու ախր չափից դուրս սիրահարված էիր նրա վրա:

ԹՈՐՈՍՅԱՆ: 
Ну.
ԱՐՍԵՆՅԱՆՑ: 
Բաս էլ սիրահարված չե՞ս:

ԹՈՐՈՍՅԱՆ: 
Чорт с ней.
ԱՐՍԵՆՅԱՆՑ: 
Սուտ ես ասում:

ԹՈՐՈՍՅԱՆ: 
Նրա երեսին հիմա կնայե՞մ:

ԱՐՍԵՆՅԱՆՑ: 
Ինչո՞ւ:

ԹՈՐՈՍՅԱՆ: 
Հպարտ է և մեծամիտ:

ԱՐՍԵՆՅԱՆՑ: 
Ուզում ես ասել՝ էր, — հպարտ էր և մեծամիտ: 
Բայց նա հիմա աղքատ է, գուցե դրա համար չես նայիլ նրա երեսին:

ԹՈՐՈՍՅԱՆ: 
Այդ քեզ ասա և նրան այն, — ի՞նչպես է նրա ազգը, — այն, պորուչիկ է, ի՛նչ է...
ԱՐՍԵՆՅԱՆՑ: 
Ալեքսանդրը... 
Միզանյա՞նցը:

ԹՈՐՈՍՅԱՆ: 
Հա՛:

ԱՐՍԵՆՅԱՆՑ: 
Այդտեղ ինձ ի՞նչ ես խառնում, քանի որ Սոնային ես նրա համար չուզեցի, որովհետև նա ինձ մերժեց:

ԹՈՐՈՍՅԱՆ: 
Չէ՛, դու ինձ այս ասա, դու խո նրան փողի համար էիր ուզում:

ԱՐՍԵՆՅԱՆՑ: 
Ամենևին, ես նրա հետ փող էլ չէի ուզում: 
Եվ, կարծեմ, այդտեղ մեղադրելու ոչինչ չկա: 
Դու նրա՛ն ասա, որ...
ՏԵՍԻԼ V
Ալեքսանդր (մտնում է), Թորոսյան, Արսենյանց
ԱՐՍԵՆՅԱՆՑ: 
Ա՛, Ալեքսանդր... հենց հիմա քո մասին էինք խոսում:

ԱԼԵՔՍԱՆԴՐ: 
Բարև, (Սեղմում է Արսենյանցի ձեռքը): 
Ի՞նչ էիք խոսում իմ մասին:

ԱՐՍԵՆՅԱՆՑ: 
Թաթուլյանների մասին խոսքը ընկավ և այդտեղ, իմիջիայլոց, այս պարոնը... 
Դուք ծանոթ չե՞ք միմյանց:

ԱԼԵՔՍԱՆԴՐ: 
Չեմ հիշում, ճշմարիտ... կարծեմ, որ պետք է ծանոթ լինինք...
ԹՈՐՈՍՅԱՆ: 
Այո՛, ծանոթ ենք:

ԱԼԵՔՍԱՆԴՐ: 
Ах да. իմա հիշեցի. մենք ծանոթացել ենք Թաթուլյանների տանը, չէ :

ԹՈՐՈՍՅԱՆ: 
Այո:

ԱԼԵՔՍԱՆԴՐ: 
Հիշում եմ, հիշում եմ... 
Հա՛, ի՞նչ էիք խոսում իմ մասին: 
Ներեցեք ինձ, որ այդ ես ուզում եմ իմանալ:

ԱՐՍԵՆՅԱՆՑ: 
Թաթուլյանների մասին խոսք ընկավ և այս պարոնը, որ, երկու տարի բացակայությունից հետո, նոր է եկել Թիֆլիս, իմիջիայլոց հարցրեց քո մասին...
ԱԼԵՔՍԱՆԴՐ: 
Հասկացա, (Թորոսյանին): 
Դուք անշուշտ պախարակում էիք ինձ, որ ես Թաթուլյանի աղջկա հետ համարյա նշանված լինելով, վերջը, երբ աղքատացան նրանք, թողեցի նրան, այնպես չէ՞... 
Չեմ, նեղանում, քանի որ այդ ճշմարիտ է: 
Ի՛նչ ուզում եք ասացեք, բայց ես մեծ հիմարություն եմ համարում կյանքի ներկա ծանր պայմաններում ամուսնանալ դառ ու դատարկ աղջկա հետ, քանի որ փողավորների հետ կարելի է ամուսնանալ: 
Դուք հակառակ եք, չէ՞, ինձ:

ԹՈՐՈՍՅԱՆ: 
Ա՛խ, ամենևին, ես համաձայն եմ ձեզ հետ... (Արսենյանցին): 
Դե, թանաք տուր է , ինձ:

ԱՐՍԵՆՅԱՆՑ: 
Ա՛յ, եղբայր, ասացի առանձնասենյակումս է: 
Գնա՛, էլի՛:

ԹՈՐՈՍՅԱն: 
Ներեցեք ինձ, (Դուրս է գնում ձախ դռնից):

ՏԵՍԻԼ VI
Ալեքսանդր, Արսենյանց
ԱԼԵՔՍԱՆԴՐ (Ցածր): 
Այս այն հիմարը չէ՞:

ԱՐՍԵՆՅԱՆՑ (Ցածր ծիծաղելով): 
Չէ՛, հիմա խելոքացել է:

ԱԼԵՔՍԱՆԴՐ: 
Հա՛, լսիր ինչ եմ ասում, չունե՞ս, ձեռաց մի քսան ռուբլի փող տաս:

ԱՐՍԵՆՅԱՆՑ: 
Ի՞նչ ես անում:

ԱԼԵՔՍԱՆԴՐ: 
Մատանիք եմ առնում, փողս պակասեց, էլ չուզեցի տուն գնալ, հեռու է, ձեռաց քեզ մոտ վազեցի:

ԱՐՍԵՆՅԱՆՑ: 
Չլինի՞ թե արդեն նշանվում ես:

ԱԼԵՔՍԱՆԴՐ: 
Իհարկե:

ԱՐՍԵՆՅԱՆՑ: 
Ե՞րբ:

ԱԼԵՔՍԱՆԴՐ: 
Դե, էգուց, է՛լի, չգիտե՞ս:

ԱՐՍԵՆՅԱՆՑ: 
Ե՞րբ ես ասել, որ գիտենամ՝: 
Ուրեմն լավ քեֆ կանենք էգուց, հը՞:

ԱԼԵՔՍԱՆԴՐ: 
Անպատճառ:

ԱՐՍԵՆՅԱՆՑ: 
Բայց երեսուն հազարումը լավ ընկար, այ, լոթի:

ԱԼԵՔՍԱՆԴՐ: 
Աչքն էլ չես հանիլ... բաս խո Թաթուլյանի աղքատ աղջիկը չէի առնիլ:

ԱՐՍԵՆՅԱՆՑ: 
Չէ՛, պետք է ճշմարիտն ասած, որ դու այդ մեկ բանումը շատ ղոչաղ էլ ես, ախպեր... անշնորհքն ես եմ, որ մինչև հիմա մնացել եմ այսպես...
ԱԼԵՔՍԱՆԴՐ: 
Էհ, բժիշկներիդ ինչ հարկավոր է կին. տեսնո՞ւմ ես, մեծ մասը холостой են ապրում:

ԱՐՍԵՆՅԱՆՑ: 
Ինչո՞ւ, չաղ թիքան ո՞ւմ փորը կծակի: 
Ա՛խ, այս անպիտան վաղը... 
Քսա՞ն ռուբլի ես ուզում:

ԱԼԵՔՍԱՆԴՐ: 
Այո այսօր ևեթ կստանաս:

ԱՐՍԵՆՅԱՆՑ (Փողը տալով): 
Տոկոսն էլ հետը:

ԱԼԵՔՍԱՆԴՐ: 
Անպատճառ: 
Ուրեմն՝ ցտեսություն առժամանակ:

ԱՐՍԵՆՅԱՆՑ: 
Սպասի՛ր: 
Քանի՞ ռուբլիանոց է մատանին:

ԱԼԵՔՍԱՆԴՐ: 
Հարյուր հիսուն: 
Լավ չէ՞: 
Հարյուր յոթանասունից պակաս չէր տալիս:

ԱՐՍԵՆՅԱՆՑ: 
Ոչինչ, յոլա կգնա:

ԱԼԵՔՍԱՆԴՐ: 
Ի՞նչ ես ասում, հրաշալի բան է: 
Այ, իսկույն կբերեմ, կտեսնես, մեկ այնպիսի բրիլիանտ ունի վրեն, որ նայելը միայն արժե հարյուր հիսուն ռուբլի:

ԱՐՍԵՆՅԱՆՑ: 
Բայց չխաբեն, ա՛յ մարդ:

ԱԼԵՔՍԱՆԴՐ: 
Ի՛նչ պտուղն եմ... (Շտապելով դուրս է գնում: 
Նախասենյակում): 
Թո՛ղ, թո՛ղ, ի՞նչ ես ուզում:

ԱՐՍԵՆՅԱՆՑ: 
Այս ի՛նչ է:

ԱԼԵՔՍԱՆԴՐ: 
(Ծիծաղելով թոթում է ներս վանոյին, որ հարբած է): 
Տե՛ս քեզ համար ի՛նչ հյուր եմ բերում, հա՛, հա՛, հա՛... (Գնում է):

ՏԵՍԻԼ VII
Վանո, Արսենյանց
ԱՐՍԵՆՅԱՆՑ: 
Ախ, խայտառակ, այդ դո՞ւ ես:

ՎԱՆՈ: 
Ձեր ծառան ի՞նչ է ուզում ինձանից, որ քանի գալիս եմ ձեզ մոտ, ինձ միշտ դուրս է անում... ես նրան ի՞նչ եմ արել, հը՞, ի՞նչ եմ արել... մի խեղճ տղա եմ, թողնի գամ, էլի–. ես նրան ի՞նչ եմ արել...
ԱՐՍԵՆՅԱՆՑ: 
Թորոսյան:

ԹՈՐՈՍՅԱՆ (Առանձնասենյակից): 
Ի՞նչ է:

ԱՐՍԵՆՅԱՆՅ: 
Ա՛րի այստեղ:

ԹՈՐՈՍՅԱՆ (Առանձնասենյակից): 
Իսկույն:

ՎԱՆՈ: 
Վախենում է, որ ես ձեր տանից բա՞ն գողանամ... հա-հա վախենո՞ւմ է... հետո ես գո՞ղ եմ…Հա-ա՞, գո՞ղ եմ...ամոթ չէ՞, որ ես գողություն անեմ... 
Ես գողություն կարո՞ղ եմ անել... 
Ես գող չեմ, հող եմ, որ այենքն ինձ ոտի տակ են տալիս... բա՞ս, հո՛ղ եմ...
ԱՐՍԵՆՅԱՆՑ: 
Հա՛, հա՛, հա՛... 
Թորոսյան:

ԹՈՐՈՍՅԱՆ (Առանձնասենյակից): 
Իսկույն, իսկույն:

ԱՐՍԵնՅԱՆՑ: 
Հալա մեկ ա՛րի այստեղ:

ՎԱՆՈ: 
Ես որ գողություն լինեի անելիս, մինչև հիմա քառասուն ու հինգ անգամ բանտումը կլինեի նստած…Բայց ինչո՞ւ գողություն անեմ, քանի որ առանց գողություն անելու էլ ապրում եմ և կարող եմ ապրել...
ՏԵՍԻԼ VIII
Թորոսյան, Վանո, Արսենյանց
ԹՈՐՈՍՅԱՆ (Մտնում է): 
Հ՛ը, ի՞նչ է:

ԱՐՍԵնՅԱՆՑ: 
Աբա իմացիր այս ո՞վ է... 
Տեսել ե՞ս սրան:

ԹՈՐՈՍՅԱՆ: 
Պո՛, սա Վանոն չէ՞, Թաթուլյանի տղան:

ՎԱՆՈ: 
Պո՛, սա Թորոսյանը չէ՞, հա՛, հա՛, հա՛ (Արսենյանցը նույնպես ծիծաղում է):

ԹՈՐՈՍՅԱՆ: 
Այ տղա, այդ ի՞նչ է քո հալը…
ՎԱՆՈ: 
Ի՞նչ անեմ... դարդիցը...
ԱՐՍԵՆՅԱՆՑ: 
Քո գլխի արևը վկա, ձեր ընտանիքի թշվառության համար դիփ դո՛ւ չես դարդ անում...
ՎԱՆՈ: 
Վա՛յ, վա՛յ, վա՛յ... բաս ո՞վ է դարդ անում, որ ե՛ս չեմ դարդ անում... բաս ես մեր ընտանիքիցը չե՞մ, բաս ես իմ հորն ու մոր որդին չեմ... ղորթ որ ես քար սիրտ խո չո՞ւնեմ, որ այդպես եք ասում... ես որ երեսս շան կաշի շինած՝ այսպես դռնե դուռ ման եմ գալիս, ինչի՞ համար եմ ման գալիս…
ԱՐՍԵՆՅԱՆՑ: 
«Այսօր տոն է» ասելու:

ՎԱՆՈ: 
Ո՛չ. «այսօր քաղցած ենք» ասելու…	բա՛ս... 
Դուք ի՞նչ գիտեք, որ ես գռոշ-գռոշ հավաքելով, չեմ տանում, հորս կամ մորս չեմ տալիս, որ հաց առնեն, ուտեն...
ԱՐՍԵՆՅԱՆՅ: 
Տո կո՛րի, անպիտան... չի էլ ամաչում, ինչե՛ր է ասում... 
Կո՛րի այստեղից... 
Դեռ դու տանից ոչինչ չգողանաս, չուտես, թե չէ տուն ոչինչ չես տանիր Հազիր ասես, գռոշ-գռոշ հավաքելով՝ տանում ես գինու ես տալիս, չոռլամիշ լինում: 
Կո՛րի այստեղից, թե չէ՝ այդ կարմիր քիթդ կկտրեմ, կո՛րի:

ՎԱՆՈ: 
Բաս ես սո՞ւտ եմ ասում...
ԱՐՍԵՆՅԱՆՑ: 
էլ մի՛ խոսիր, էլ մի՛ խոսիր, թե չէ՝ մեկ էլ որ գաս, այ, այսպես դուրս կանեմ քեզ այստեղից: 
(Վզակոթին տալով դուրս է գցում դեպի նախասենյակը): 
Գնա՛, էլ չգաս այստեղ: 
Մինաս, այդ լոթուն դուրս արա փողոցը... ետևի դռնովը: 
Մեկ էլ որ եկել է այստեղ, քեզ էլ հետը դուրս կանեմ... 
Լոթի անպիտան:

ՏԵՍԻԼ IX
Թորոսյան, Արսենյանց
ԹՈՐՈՍՅԱՆ: 
Տո , այդ ի՞նչ էր դարձել, ես զարմացած մնացի:

ԱՐՍԵՆՅԱՆՑ: 
Հախն է. թող գիտենա փողի հետ վարվել, այդպես չեն լինիլ... 
Անպիտանն այսպես սովորել է և ամեն անգամ գալիս է փող է ուզում, որ գնա չոռլամիշ լինի:

ԹՈՐՈՍՅԱՆ: 
Դու էլ մի՛ տուր:

ԱՐՍԵՆՅԱՆՑ: 
Լինո՞ւմ է: 
Շատ անգամ գալիս է ոտներս է ընկնում, լաց է լինում, արի ու մի տուր: 
(նստում է):

ԹՈՐՈՍՅԱՆ: 
Հիմա դրա ծնողներն ի՞նչով են ապրում... ասում են, որ օրվա հացի աղքատ են:

ԱՐՍԵՆՅԱՆՑ: 
է՛հ, ի՞նչ ես ասում դու էլ. ղորթ որ ասում են աղքատացել են, այդ աստիճան էլ խո չեն լինիլ աղքատացած, — այն էլ այս կարճ ժամանակում... 
Պետրոսի պես վաճառականն ինչքան էլ սնանկանա, իսկի հավատալու բան է, որ մի բան էլ տակն արած չլինի... 
Ախր այդ հաստափորներին ես լավ եմ ճանաչում:

ԹՈՐՈՍՅԱՆ: 
Շատ կարելի է, որ տակն արած լինի, որովհետև Պետրոսը բավական խորամանկ մարդ էր:

ԱՐՍԵՆՅԱՆՑ: 
Օրվա հացի աղքատ լինելը չէ, այն է ճշմարիտ ասում, որ նա խելքիցր քիչ ցնդել է:

ԹՈՐՈՍՅԱՆ: 
Ո՛վ, Պետրո՞սը:

ԱՐՍԵՆՅԱՆՑ: 
Այո:

ԹՈՐՈՍՅԱՆ: 
Այդ չեմ լսել: 
Դու տեսե՞լ ես նրան:

ԱՐՍԵՆՅԱՆՑ: 
Ես չեմ տեսել, բայց շատերից եմ լսել, որ նա խոսելիս շատ ցանցառ բաներ է դուրս տալիս:




 --------------------------------------- 


ԹՈՐՈՍՅԱՆ: 
Խեղճ մարդ... ախր հեշտ խո չէ այնպիսի դրությունից հանկարծ ընկնելը: 
Ինչքան էլ այդ մարդն ինձ հենց սկզբից ատելի է, բայց, այնուամենայնիվ, ես շատ եմ խղճում նրան:

ԱՐՍԵՆՅԱՆՑ: 
Հա՛, ես գիտեմ, իսկույն կգնաս, նրա աղքատ աղջկա ձեռքիցը կբռնես և կամուսնանաս, չէ՞ խղճո՞ւմ ես...
ԹՈՐՈՍՅԱՆ: 
Զարմանալի է, որ խղճում եմ, անպատճառ պետք է նրա աղջկա հետ ամուսնանա՞մ:

ԱՐՍԵՆՅԱՆՑ: 
Անպատճառ. որովհետև եթե խղճում ես, պետք է ցանկանաս մի բանով օգնել նրան, իսկ նրան արած ամենամեծ օգնությունն այն կլինի, որ ուզես նրա դառ ու դատարկ աղջկան:

ԹՈՐՈՍՅԱՆ: 
Բայց ես քեզ ասեցի, որ հիմա նրա աղջկա երեսին չեմ նայիլ:

ԱՐՍԵՆՅԱՆՑ: 
Որովհետև հպարտ է և մեծամիտ, չէ՞:

ԹՈՐՈՍՅԱՆ: 
Այո:

ԱՐՍԵՆՅԱՆՑ: 
(Խորամանկությամբ մատը շարժելով նրա վրա): 
Смотри ты у меня бывший идеалист…որ փաստաբան ես դարձել և ուզում ես ինքդ քեզ քողարկել բառերով, կարծում ես, թե չե՞մ հասկանում... 
Հա, փաստաբան ասեցի, միտս եկավ. — ես ախր... 
Նստիր, եղբայր, ի՞նչ ես կանգնել:

ԹՈՐՈՍՅԱՆ: 
Չէ, ես պետք է գնամ:

ԱՐՍԵՆՅԱՆՑ: 
Ո՞ւր:

ԹՈՐՈՍՅԱՆ: 
Գործս պետք է ուսումնասիրեմ:

ԱՐՍԵՆՅԱՆՑ: 
Է՛հ, գործդ ուսումնասիրելու միշտ Ժամանակ կգտնես, դեռ մեկ նստիր բան եմ ասում... մեկ ժամից հետո ես էլ հիվանդանոց պետք է գնամ, սուրճ կխմենք, հետո միասին դուրս կգանք: 
Նստիր, նստիր:

ԹՈՐՈՍՅԱՆ (Նստելով): 
Ի՞նչ էիր ուզում ասել:

ԱՐՍԵՆՅԱՆՑ: 
Հա՛, ես ախր դատ եմ ուզում բացել:

ԹՈՐՈՍՅԱՆ: 
Ո՞ւմ դեմ:

ԱՐՍԵՆՅԱՆՑ: 
Սեմյոնովի դեմ:

ԹՈՐՈՍՅԱՆ: 
Սեմյոնո՞վ...
ԱՐՍԵՆՅԱՆՑ: 
Բժիշկ Սեմյոնովի դեմ, եղբայր, չե՞ս ճանաչում:

ԹՈՐՈՍՅԱՆ: 
Ա՛խ, բժիշկ Սեմյոնովը... 
Ինչո՞ւ:

ԱՐՍԵՆՅԱՆՑ: 
Հը՛մ, сухой чорт ты этакий…	Երևակայիր, այդ անիծվածը որտեղ գնում է անունս վայր է ձգում. «Что он понимает ?говорит, где он учился? Он совсем не умеет лечить, скольких он убивал с своем неумением личить» և այլն հազար ու մի այսպիսի բաներ...
ԹՈՐՈՍՅԱՆ: 
Է՛հ, այդ բժիշկների ադաթն է, չարժե ուշադրություն դարձնել...
ԱՐՍԵՆՅԱՆՑ: 
Ի՞նչ ես ասում, է՛յ, այստեղ պատվի խնդիր կա:

ԹՈՐՈՍՅԱՆ: 
Թե՞ հացի խնդիր կա...
ԱՐՍԵՆՅԱՆՑ: 
Ես չեմ թաքցնում հացի խնդիր էլ կա. այս վերջին ժամանակներս ես նկատում եմ, որ մուշտարիներս բավական պակասում են. պատճառն ո՞վ է. — դա չէ՞: 
Այդ сухой чорт-ը... 
Հանաք բան խո չէ՞ ողջ քաղաքում բժշկի անունը վայր ձգել... Чем он докажет, что я ничего не понимаю?чем он докажет что я не умею лечить? Пусть докажет. թող ապացուցանի, թող հաստատի, այն ժամանակ ես ինքս ձեռք կվերցնեմ բժշկությունից...дамский башмачок,ты этакий... 
Ես նրան ցույց կտամ где раки зимуют, թող սպասե դեռ... Веть ты сам знаеш, что сним сделают за калевету.
ԹՈՐՈՍՅԱՆ: 
Երևի դու էլ նրան ես клаветать արել, որ...
ԱՐՍԵՆՅԱՆՑ: 
Վահ, ինչո՞ւ ես նրան клаветать չպետք է անեմ, քանի որ նա ինձ клаветать է անում...
ԹՈՐՈՍՅԱՆ: 
Ա՛, տեսնո՞ւմ ես... ուրեմն երկուսդ էլ մեղավոր եք:

ԱՐՍԵՆՅԱՆՑ: 
Ինչ ես ասում, էյ. փաստաբան ես, դեռ մեկ իմացիր առաջ ո՞վ է клаветать արել, է՛, այդպես խո չի կարելի...
ԹՈՐՈՍՅԱՆ: 
Այդ չեք կարող հաստատել, թե առաջ ո՞վ է клаветать արել:

ԱՐՍԵՆՅԱՆՑ: 
Կարող եմ:

ԹՈՐՈՍՅԱՆ: 
Երբ որ այդպես է, գործդ ինձ հանձնիր: 
Հը՞:

ԱՐՍԵՆՅԱՆՑ: 
Չէ — թեկուզ նեղացիր, քեզ չեմ հանձնիլ...
ԹՈՐՈՍՅԱՆ: 
Ինչո՞ւ... վախենում ես չկարողանամ պաշտպանե՞լ...
ԱՐՍԵՆՅԱՆՑ: 
Այո դեռ դու անփորձ ես: 
(Վեր է կենում):

ԹՈՐՈՍՅԱՆ: 
Ո՞վ է անփորձ... ե՞ս... դու ծանո՞թ ես իմ գործունեության հետ, այնպես ես խոսում, թե...
ՏԵՍԻԼ X
Ստեփան, Նատալիա, Թորոսյան
ԱՐՍԵՆՅԱՆՑ:
А. Вот не ждал дорогух гостей. Милости прашу. Համեցեք:

ՍՏԵՓԱՆ: 
Մենք ձեզ մոտ մի քանի րոպեով ենք եկել, պ. բժիշկ:

ԱՐՍԵՆՅԱՆՑ: 
Թեկուզ տասը տարով:

ՍՏԵՓԱՆ: 
Կինս հիվանդ է:

ԱՐՍԵՆՅԱՆՑ: 
Ի՞նչ եք ասում, ինչո՞ւ:

ՆԱՏԱԼԻԱ :
Այո՛, պ. բժիշկ, ես շատ դժբախտ եմ...
ԱՐՍԵՆՅԱՆՑ: 
Աստված մի՛ արասցե, տիկին: 
Համեցեք նստեցեք: 
Նատալիան և Ստեփանը նստում են: 
Ինչո՞վ եք հիվանդ:

ՆԱՏԱԼԻԱ: 
Ես սարսափելի կերպով տանջվում եմ, պ. բժիշկ...
ԱՐՍԵՆՅԱՆՑ: 
Ի՞նչն է... ի՞նչն է ցավում:

ՆԱՏԱԼԻԱ: 
Ամբողջ գիշերը չեմ քնել... (ճակատը բռնում է):

ԱՐՍԵՆՅԱՆՑ: 
Ձեր գլո՞ւխն է ցավում,
ՆԱՏԱԼԻԱ: 
Այո... ա՛հ... 
Տեսնում եք, աչքերս չեմ կարողանում բաց անել... կարծում եմ, թե գլուխս կես է անում... օհ... ես կմեռնեմ...
ԱՐՍԵՆՅԱՆՑ: 
Այդ առաջին անգա՞մն է, որ ձեր գլուխը ցավում է:

ՆԱՏԱԼԻԱ: 
Այո, առաջին անգամ:

ՍՏԵՓԱՆ: 
Երեկվանից սկսեց ցավել:

ԱՐՍԵՆՅԱՆՑ: 
Մի վախենաք, շուտով կանցնի: 
Ես իսկույն դեղ կգրեմ և ծառայիս կուղարկեմ, որ դեղատնից բերե: 
Ներեցեք, իսկույն... (Ուզում է գնալ դեպի առանձնասենյակը): 
Ա՛խ, դուք ծանոթ չե՞ք:

ՍՏԵՓԱՆ: 
Կարծեմ, ծանոթ ենք... պետք է որ ծանոթ լինենք:

ԹՈՐՈՍՅԱՆ: 
Այո, ծանոթ ենք:

ՍՏԵՓԱՆ: 
Բայց ներողություն, չեմ հիշում որտեղ ենք ծանոթացել:

ԹՈՐՈՍՅԱՆ: 
Թաթուլյանների տանը:

ՍՏԵՓԱՆ: 
ДА.да. да հիշում եմ... 
Դուք նրանց կենողն էիք. չէ՞:

ԹՈՐՈՍՅԱՆ: 
Այո:

ՍՏԵՓԱՆ: 
Ուսանող էիք, չէ՞:

ԹՈՐՈՍՅԱՆ: 
Այո:

ՆԱՏԱԼԻԱ: 
Ա՛խ, այս այն պարոնը չէ՞, որ մի ժամանակ մեզ և մեզ նման բարձր դասակարգին շատ էր պախարակում:

ՍՏԵՓԱՆ: 
(Ծիծաղելով): 
Այո, այն պարոնն է:

ԹՈՐՈՍՅԱՆ: 
Մի՞թե դուք այդ հիշում եք, տիկին:

ՆԱՏԱԼԻԱ: 
Ա՛խ: 
Մի՞թե այդ կարելի է մոռանալ... մի անգամ քիչ մնաց, որ դուք մեզ խեղդեիք... (Ամենքն էլ ծիծաղում են): 
Պ. բժիշկ, դեղ... օ՛հ...
ԱՐՍԵՆՅԱՆՑ: 
Իսկույն, իսկույն... 
Այժմ հաշտվեցեք, տիկին: 
(Ծիծաղելով դուրս է գնում դեպի առանձնասենյակը):

ՏԵՍԻԼ XI
Ստեփան, Նատալիա, Թորոսյան
ՍՏԵՓԱՆ: 
Да, ես կարծում եմ, կարելի է հաշտվել, ա՞:

ՆԱՏԱԼԻԱ: 
Եթե պարոնը կրկին անգամ մեզ հետամուտ կլինի, հաշտվելու մասին ավելորդ կլինի խոսել:

ԹՈՐՈՍՅԱՆ: 
Հազար ներողություն եմ խնդրում, տիկին... 
Ես ինքս ամաչում եմ անցյալիս համար…
ՆԱՏԱԼԻԱ: 
Да? այդ լավ է. այժմ ես վտանգից զատ կլինեմ:

ՏԵՍԻԼ XII
Արսենյանց, Նատալիա, Ստեփան, Թորոսյան
ԱՐՍԵՆՅԱՆՑ (Մտնում է դեղատոմսը ձեռքին) — Ես իսկույն ծառայիս կուղարկեմ դեղատուն:

ՍՏԵՓԱՆ: 
Փո՞ղը:

ԱՐՍԵՆՅԱՆՑ: 
15 կոպեկ:

ՍՏԵՓԱՆ: 
Թանկ է: 
(Տալիս է նրան փողը):

ԱՐՍԵՆՅԱՆՑ (Դռան շեմին դեպի նախասենյակը): 
Մինաս, ահա՛, ձեռաց դեղատուն վազիր: 
(Ներս է մտնում): 
Հա՛, ես մոռացա ձեզ ասել, որ Ալեքսանդրն ինձ մոտ է:

ՍՏԵՓԱՆ: 
Հա-ա՞: 
Հետո ո՞ւր գնաց:

ԱՐՍԵՆՅԱՆՑ: 
Գնաց նշանի մատանիքն առնելու: 
Շնորհավորում եմ:

ՆԱՏԱԼԻԱ: 
Դեռ վաղ է շնորհավորել:

ԱՐՍԵՆՅԱՆՑ: 
Ինչո՞ւ, վաղը չէ՞ նշանտվեքը: 
Այ, ինքն էլ եկավ:

ՏԵՍԻԼ XIII
Ալեքսանդր, Արսենյանց, Նատտալիա, Ստեփան, Թորոսյան
ԱԼԵՔՍԱՆԴՐ(Մտնում է): 
Մայրիկ, հայրիկ, դուք այստե՞ղեք: 
Այ, մատանին: 
Հավանո՞ւմ եք:

ՆԱՏԱԼԻԱ: 
Ոչինչ:

ԱԼԵՔՍԱՆԴՐ: 
Ինչպես թե ոչինչ, այդ հրաշալի բան է մայրիկ, ի՞նչ եք ասում: 
Հայրի՞կ:

ՍՏԵՓԱՆ: 
Աբա: 
(Կնոջ ձեռքիցը առնում է մատանիքը և նայում է): 
Այո վատ բան չէ:

ԱԼԵՔՍԱՆԴՐ: 
Ի՞նչ են ասում…	մեկ լավ նայեք, է... 
Արսենյանց, եղբայր, դու տես, հիանալի բան չէ : 
(Ստեփանը մատանին տալիս է Արսենյանցին):

ԱՐՍԵՆՅԱՆՑ: 
Ոչինչ, կարելի է ասել լավն է:

ԱԼԵՔՍԱՆԴՐ (Մատանիքը խլելով նրա ձեռքից): 
Տո՛, գնացեք, է՛... իբրև թե բան գիտեն: 
(Ամենքը ծիծաղում են, բացի Նատալիայից: 
Թորոսյանին): 
Պարո՛ն, խնդրում եմ դուք տեսեք, հրաշալի բան չէ՞:

ԹՈՐՈՍՅԱՆ: 
(Առնում է մատանին և նայելով): 
Ո՞րքան եք վճարել:

ԱԼԵՔՍԱՆԴՐ: 
Ո՞րքան արժե:

ԹՈՐՈՍՅԱՆ: 
Սա արժե այդպես... 
Վաթսուն... յոթա...
ԱԼԵՔՍԱՆԴՐ: 
Այ ի՞նչ եք ասում... (Մատանին առնում է նրա ձեռքից): 
Դուք ամենից վատ գնահատեցիք: 
(Ծիծաղ): 
Հարյուր հիսուն ռուբլի փող է տված, ասում եք վաթսուն ռուբլի:

ՆԱՏԱԼԻԱ: 
Ո՞րքան:

ԱԼԵՔՍԱՆԴՐ: 
150 ռուբլի;
ՆԱՏԱԼԻԱ: 
Տուր այստեղ: 
(Առնում է մատանին):

ԹՈՐՈՍՅԱՆ: 
Չէ, պետք է ասած, որ մատանին շատ գեղեցիկ է, բայց հարյուր հիսուն... չարժե:

ԱԼԵՔՍԱՆԴՐ: 
(հեգնորեն): 
Միթե:

ԹՈՐՈՍՅԱՆ: 
Այո, հարյուր հիսունով կարելի է...
ՍՏԵՓԱՆ: 
(Արսենյանցին, որ նախասենյակի դռան փեղքից դուրս նայելուց հետո, հանկարծ դուռը ծածկում է և անհանգստությամբ առաջ է գալիս): 
Ի՞նչ է, ի՞նչ:

ԱՐՍԵՆՅԱՆՑ: 
(Շշնջալով): 
Պետրոսն և յուր աղջիկն են... (Ընդհանուր շփոթ):

ՍՏԵՓԱՆ: 
Ի՞նչ... 
Թաթուլյաննե՞րը... այստե՞ղ են գալիս…
ԱՐՍԵՆՅԱՆՑ: 
Այո:

ԱԼԵՔՍԱՆԴՐ: 
Ի՞նչ... ո՞վ... 
Թաթուլյաննե՞րը... 
Պետրոսն ու աղջի՞կը...
ԱՐՍԵՆՅԱՆՑ: 
Այո, այո:

ԹՈՐՈՍՅԱՆ: 
Ո՞րտեղ են, ո՞րտեղ...
ԱՐՍԵՆՅԱՆՑ: 
Այ, սանդուղքով բարձրանում են:

ՆԱՏԱԼԻԱ: 
Ի՞նչ է, ո՞վ է:

ՍՏԵՓԱՆ: 
Պետրոսն է յուր աղջկա հետ…	այստեղ են գալիս... 
Գնանք, Նատալիա... 
Ալեքսանդր, գնանք...
ԱԼԵՔՍԱՆԴՐ: 
Ո՞ւր... 
Ի սեր աստուծո, Արսենյանց, նրանց այստեղ մի ընդունիր...
ԱՐՍԵՆՅԱՆՑ: 
Տո, եղբայր, ո՛վ է նրանց ընդունողը... ես ինքս չեմ ուզում նրանց աչքին երևալ... что возми, ծառան էլ դեղատուն գնաց... անպիտանը դուռը բաց է թողել... (նախասենյակից հազի թույլ ձայն է լսվում):

ԹՈՐՈՍՅԱՆ, Եկան, եկան...
ԱԼԵՔՍԱՆԴՐ: 
Եղբայր, գոնե թաքցրու մեզ մի որևէ տեղ:

ՍՏԵՓԱՆ... 
Այո, այո... пойдем, жена, пойдем.
ԱՐՍԵՆՅԱՆՑ: 
Այ, եկեք այստեղ, եկե՛ք... 
Տե՛ր աստված, տեսնես ինչո՞ւ են գալիս ինձ մոտ... (Ամենքն էլ շտապով դուրս են գնում ձախ դռնից և դուռը փակում):

ՏԵՍԻԼ XIV
Պետրոս, Սոնա (մտնում են):

ՊԵՏՐՈՍ: 
Ոչ ոք չկա: 
Ձայներն այստեղից չէ՞ին դուրս գալիս... ո՞վ կա այստեղ, ոչ ոք չկա... 
Կամ գուցե մեր ականջումն այդպես էր լսվում... հը՞... 
Ոչ ոք չկա այստեղ... 
Գուցե բժիշկն այն սենյակումն է՞... չէ՞, այստեղ կլինի: 
Աբա տեսնեմ... չէ, կողպած է: 
Ինչպես երևում է, տանը չէ... հը ... 
Բաս ինչո՞ւ փողոցի և այս դուռր բաց են... 
Չէ՛, տանը կլինի: 
Քիչ սպասենք այստեղ, հը՞, սիրելիս... սպասենք... 
Արի նստիր այստեղ... արի, հոգիս, արի նստիր: 
(Երկուսն էլ նստում են դռան մոտ՝ միմյանց կողքի, աթոռների վրա: 
Պետրոսն յուր գլխարկը դնում է կողքի աթոռի վրա): 
Դադրեցար չէ՞, սիրելիս:

ՍՈՆԱ (Թույլ ձայնով): 
Այո: 
(Նա շուտ-շուտ հազում է):

ՊԵՏՐՈՍ: 
Ես բժշկին կխնդրեմ, որ քեզ այնպիսի դեղեր տա, որ քիչ ուժի գաս. դու բոլորովին թույլ ես... հետո կխնդրեմ, որ ախորժակ բաց անելու դեղ էլ տա. ախր դու բոլորովին ոչինչ չես ուտում... 
Այդ ի՞նչ է գլխիդ փաթաթանը աչքերդ է ընկել, քիչ բարձրացրու... 
Այդպես... 
Խո չե՞ս մրսում, հոգիս:

ՍՈՆԱ: 
Չէ:

ՊԵՏՐՈՍ: 
Այստեղ տաք է: 
Մեր տանը ցուրտ է. Այսօր առավոտյան Կարապետ Նիկիտիչը պատահեց ինձ փողոցում, ասեց, որ էգուց անցնեմ յուր մագազինի կողմը: 
Գիտեմ, փող կտա. կգնամ մեկ սայլ փայտ կառնեմ, առժամանակ մեզ բավական կլինի, իսկ հետո, երևի, աստված մեզ չի մոռանալ... 
Դու խո ճանաչո՞ւմ ես Կարապետ Նիկիտիչին. ամենապատվական և ամենաազնիվ մարդն է... 
Իմ բոլոր ծանոթներիս մեջ միայն դա է, որ ինձանից չի փախչում և հարկավոր եղած ժամանակը օգնում է, որքան կարողանում է: 
Ես շատ և շատ շնորհակալ եմ նրանից, նա որ չլինի, մեր ապրուստը շատ կդժվարանա... չէ՞, սիրելիս... ախր քո խեղճ մայրը կար անելով — չնայելով որ օր ու գիշեր աչքի լույսը խավարեցնում է — ի՞նչ պետք է աշխատի, որ այս ձյուն ու ձմռանը մեզ բավականանա... 
Հետո, քեզ համար տաք վերարկու պետք է գնվի... մարդ էլ տաք հագնելու ոչինչ չունի... իմ կոշիկներս էլ մաշվել է, բայց ոչինչ, ես այսպես էլ յոլա կգնում, միայն թե դուք լավ լինեք... 
Աստված տա, մեկ դու առողջանաս, այնուհետև ես ոչինչ դարդ չեմ ունենա... էհ, հարստություն էր, կորավ գնաց, գլուխը քարը.. Ինչ ուզում է լինի, էլի աստված իր ստեղծածին չի մոռանալ…Աշխարհք է, այսօր այսպես կլինի, էգուց այնպես, բայց աստված արթուն հովվի պես միշտ կհսկի իր ստեղծածներին... 
Աստված խո մարդ չէ, որ տեսնելով իր ընկերոջ թշվառությունն, ասի նրան. — գնա, հեռացիր, ես քեզ չեմ ճանաչում, ես ինչ գործ ունեմ քեզ հետ. քո թշվառության պատճառը դու ես, գնա դու ինքդ էլ քաշիր պատիժը…	Չէ , սիրելիս, աստծու համար իզուր չեն ասում ամենաողորմած և երկայնամիտ, նա միշտ, միշտ խղճում է յուր ստեղծածներին իրենց թշվառության ժամանակ, ինչքան էլ այդ թշվառության պատճառը դարձյալ իրենք լինեին... միայն հավատ է հարկավոր, հոգիս, հավատ, ճշմարիտ հավատ... — Գիտե՞ս ի՛նչ է հավատը: 
— Դու զգացե՞լ ես, որ մի որևիցե գործած սխալմունքիդ համար խիղճդ տանջում է քեզ. — ահա այդ է հավատը: 
Դու զգացե՞լ ես, որ թշնամիներիդ չես ատում. — ահա այդ է հավատը: 
Դու զգացե՞լ ես, որ քեզ թշվառացնողներին չես անիծում, — ահա այդ է հավատը: 
Վերջապես, դու զգացե՞լ ես, որ երբ աղոթք ես անում, հոգիդ թեթևանում է, ծանր հոգսերդ մոռացվում են և արտասուքը թաց է անում աչքերդ. — ախ, այդ է հավատը, իմ սիրուն որդի, իմ քաղցրի՛կ աղջիկ... 
Ես ծերացել եմ. անցյալ օր դու ինքդ էիր ասում, որ գլուխս բոլորովին սպիտակել է, — մի՞թե ես այսպես կծերանայի, մինչև չհասկանայի ա՛յն, ինչ որ հիմա ասում եմ քեզ: 
Մտքումդ խո չե՞ս ծիծաղում ինձ վրա, Սոնա:

ՍՈՆԱ: 
Հա՛յրիկ...
ՊԵՏՐՈՍ: 
Հա՛, իմ անբախտ որդի, իմ հոգույս հատոր, ծերունի հորդ վրա մի ծիծաղիր. այն էլ բավական է, որ կյանքը ծիծաղում է նրա վրա... այլ դու խղճա նրան, խղճա՛, որքան անմեղ սրտումդ զգացմունք կա... և երբ գիշերները կպառկես քնելու, իմ հոգուս փրկության համար միշտ աղոթք արա...
ՍՈՆԱ: 
Հա՛յրիկ:

ՊԵՏՐՈՍ: 
Ասա՛, հոգիս:

ՍՈՆԱ: 
Գնանք տուն... բժիշկ չկա:

ՊԵՏՐՈՍ: 
Ա՛խ, բժիշկը... ուղիղ որ չկա... 
Քիչ էլ սպասենք, հոգիս, գուցե գալիս է. գալներս իզուր չանցնի... 
Այ, այս ո՞վ է գալիս...
ՏԵՍԻԼ XV
Ծառա (մտնում է), Պետրոս, Սոնա
ՊԵՏՐՈՍ: 
Սիրելիս, դու ո՞վ ես, բժշկի ծառան ես:

ԾԱՌԱ: 
Հա:

ՊԵՏՐՈՍ: 
Բժիշկը որտեղ է, մեկ կանչես, հիվանդին պետք է տեսնի:

ԾԱՌԱ: 
Բա դուք որ եկաք, բժիշկն ըստեղ չէր:

ՊԵՏՐՈՍ: 
Չէ, մենք որ եկանք, այստեղ ոչ ոք չկար: 
Մենք, նոր եկանք:

ԾԱՌԱ: 
(Գնում է, ուզում է առանձնասենյակի դուռը բացել, բայց տեսնելով որ փակ է, ծեծում է): 
Աղա՛…	աղա... դեղը բերեցի…	Աղա.. հիվանդ ա եկել…	ձեզ են ուզում... 
Աղա... 
Աղա...
ԱՐՍԵՆՅԱՆՑ (Դռան ետևից շշնջալով): 
Կորի՛, անպիտան:

ԾԱՌԱ: 
Դեղը բերեցի... համ էլ հիվանդ ա եկել:

ԱՐՍԵՆՅԱՆՑ: 
Կորի՛ քեզ ասում եմ...
ԾԱՌԱ: 
Բա ի՞նչ անեմ:

ԱՐՍԵՆՅԱՆՑ: 
Ասա տանը չի...
ՍՈՆԱ (Հանկարծ տեղից վեր կենալով): 
Հա՛յրիկ, գնանք... գնանք այստեղից...
ՊԵՏՐՈՍ: 
Սպասիր, հոգիս... ինչո՞ւ... բժիշկը հիմա դուրս կգա:

ՍՈՆԱ: 
Գնա՛նք... չե՛մ ուզում...
ՊԵՏՐՈՍ: 
Սոնա ջան... որդի ջան, ինչ պատահեց քեզ... (վեր է կենում):

ՍՈՆԱ: 
Ա՛խ, հայրիկ, մի՞թե չես տեսնում, որ նա թաքնվում է մեզնից...
ՊԵՏՐՈՍ: 
Հա՞-ա... 
Գնանք, որդի ջան, գնանք... (Դուս են գնում: 
Պետրոսը գլխարկը մոռանում է աթոռի վրա):

ԾԱՌԱ: 
Ա՛ղա, գնացին:

ՏԵՍԻԼ XVI
Արսենյանց, Ստեփան, Նատալիա, Թորոսյան, Ալեքսանդր, ծառա
ԱՐՍԵՆՅԱՆՑ (Գլուխը դուրս հանելով դռնից): 
Գնացի՞ն:

ԾԱՌԱ: 
Գնացին:

ՍՏԵՓԱՆ: 
Գնացի՞ն:

ՆԱՏԱԼԻԱ:
Ушли?
ԱՐՍԵՆՅԱՆՑ: 
Да, да ушли (Ամենքն էլ ներս են մտնում):

ԹՈՐՈՍՅԱՆ: 
Ես չեմ հասկանում, ճշմարիտ, թե ինչո՞ւ թաքնվեցինք...
ԱՐՍԵՆՅԱՆՑ (ծառային): 
Տո ա՛նպիտան, ես քեզ հազար անգամ ասել եմ որ...
ՏԵՍԻԼ XVII
Պետրոս, Արսենյաց, Ստեփան, Նատալիա, Թորոսյան, Ալեքսանդր, ծառա
ՊԵՏՐՈՍ (Հանկարծ մտնում է): 
Գդակս, գդակս մոռացա… (Հանկարծ տեսնելով սենյակում եղողներին նա դեռ մնում է քարացած, հետո, ուշքի գալով, վերցնում է իր գլխարկը և շտապով դուրս է գնում):




 --------------------------------------- 


ՆԵՂ ՕՐԵՐԻՑ ՄԵԿԸ
Պատրիկյանը մի հայացք ձգեց իր հնացած հագուստին, նայեց կոշիկների ծռմռված ծայրերին, դուրս եկավ սենյակից, դուռը փակեց կախովի կողպեքով, բանալին գրպանը կոխեց, անցավ բակի երկայնքով և բարձրացավ տանտիրոջ բնակարանի ընդարձակ պատշգամբը, որը մաքուր ու կարմրավուն, պլպլում էր հայելու պես, առավոտվա արևի պայծառ ճառագայթներով ողողված: 
Նրան թվում էր, թե անասունները, երբ նրանց սպանդանոց են տանում, ճիշտ նույնը պիտի լինեն զգալիս, ինչ որ զգում էր ինքն այդ րոպեին: 
Նա մի վտիտ երիտասարդ էր խիստ բարի աչքերով և անվստահ շարժումներով: 
Խոհանոցից դուրս եկող իմերել ծառային խնդրեց կամացուկ, որ տանտիրոջն իմաց տա թե ուզում է տեսնել նրան: 
Ծառան, մոխրագույն բրդե չուխայի ետ ծալած երկայն ու լայն թևերը ցած թողնելով, գնաց նրա խնդիրքը կատարելու: 
Պատրիկյանը հետևից նայեց նրա երկարաճիտ, փափուկ անկրունկ կոշիկներին, որոնք քայլելիս ոչ մի ձայն չէին հանում: 
Հետո աչքը գցեց խոհանոցի բաց պատուհանից ներս, որտեղ խոհարարը, ամբողջապես սպիտակազգեստ ձյունի պես սպիտակ ու մաքուր արախչին գլխին, վարժ ձեռքերով փետրահան էր անում նոր մորթած վառիկներ և բերանով ինչ-որ պարերգ էր շվշվացնում: 
Ծառան դուրս եկավ և դռան մոտից ձեռքով արավ նրան: 
Պատրիկյանը զգուշորեն անցավ պատշգամբով, դռան մոտ սրբեց ոտները, ծառայի առաջնորդությամբ մտավ ճաշասենյակը, այնտեղից՝ ընդարձակ ու խիստ բարձր դահլիճը, որը կորած էր հսկայական ծաղկամանների, աթոռների, բազկաթոռների, սեղանների, գահավորակների, բազմոցների մեջ և կանգ առավ տանտիրոջ առանձնասենյակի դռան առջև: 
Ծառան դուռը բաց արեց, ներս հրավիրեց նրան, իսկ ինքը հեռացավ:

Գուցե ամենամոլեռանդ աստվածապաշտը այնպիսի երկյուղածությամբ չմտներ սուրբ խորանը, ինչպես մտավ Պատրիկյանը տանտիրոջ առանձնասենյակը: 
Տանտերը, որի ազգանունը փողոցի շքադռան պղնձե տախտակի վրա փորագրված էր Դավիթ Ֆոմիչ Աղամիրով, մոտ 40 — 45 տարեկան տղամարդ էր խիստ ջղուտ, կարծես բրոնզից ձուլված դեմքով, սպիտակախառն կոշտ մազերով և սրածայր կարճ մորուքով: 
Նա նստած էր թղթերով, թղթապանակներով, գրքերով և անթիվ մանր-մունր բաներով ծանրաբեռնված ահագին գրասեղանի առջև և գրում էր:

— Ներեցեք, ես՝ իսկույն, — ասաց նա, մի վայրկյան նայելով այցելուին պենսնեի վերևից, և շարունակեց գրել:

Պատրիկյանը մնաց կանգնած:

— Խնդրեմ նստեք, — ասաց տանտերը, շարունակելով գրել:

Պատրիկյանը կամաց նստեց, գլխարկը ծնկների վրա բռնած, և նայեց շուրջը: 
Սենյակը զարդարված էր, դահլիճի պես, փարթամորեն: 
Կահավորանքի մեջ աչքի էր ընկնում ոչ այնքան ճաշակը, որքան փափկակեցության թուլությանը: 
Պատրիկյանը ո՛ր նայում էր, տեսնում էր գորգ ու թավշյա բարձիկներ: 
Կար և գրքերի մի շատ երկար պահարան ապակյա դռներով, որի բոլոր դարակները լիքն էին ոսկեկազմ գրքերով` զորքի պես խիստ կանոնավոր կողք-կողքի շարված: 
Այդ պահարանն էլ, անշուշտ, սենյակի անհրաժեշտ ճանաչված կահավորանքից և զարդարանքներից մեկն էր կազմում. այլապես Պատրիկյանը չէր կարծում, թե Դավիթ Ֆոմիչը ժամանակ ունենար այդ ստվարահատոր գրքերից որևէ մեկը ձեռքն առնելու, որովհետև չափազանց զբաղված էր իր մասնավոր և հասարակական գործերով, նա գործարանատեր էր, քաղաքային դումայի իրավասու, քաղաքային մի քանի հանձնաժողովների անդամ, բանկի վարչության անդամ, կլուբի ավագ, դպրոցի՝ հոգաբարձու, եկեղեցու երեցփոխ և ո՞վ գիտև ուրիշ էլ ի՞նչ:

Օգուտ քաղելով այն հանգամանքից, որ տանտերը, գլուխը կախ՝ շարունակում էր գրել, Պատրիկյանն ուզեց վեր կենալ պահարանի գրքերն աչքի անցնելու, բայց չհամարձակվեց տեղից շարժվել: 
Հայացքը դարձրեց տանտիրոջ վրա և տեսավ, որ նա գրում է ձեռքի համարձակ շարժումով և անդադար կրծում է վերին շրթունքի ձախ կողմը:

— Նո՛ւս, ի՞նչ կհրամայեք, — ասաց Դավիթ Ֆոմիչը գրությունը վերջացնելուց հետո` սև մարմարի ծանր ծծողականը թրխկացնելով գրած թղթի վրա:

— Ես... ներեցեք, — կամաց արտասանեց Պատրիկյանը իր ասելիքը նախապատրաստած մարդու շփոթմունքով: 
— Երեկ գիշեր դուք նորից հիշեցրել էիք սենյակի վարձը... 
Ես եկել եմ խնդրելու, որ, եթե կարելի է, մի քանի օր էլ սպասեք:

Տանտերը վերցրեց պենսնեն, արմունկներով կռթնեց գրասեղանին և նայեց նրան իր լուրջ, եռանդուն աչքերով:

— Եղբայր պատվական, — ասաց նա — ես, կարծեմ, յոթն օր է սպասում եմ, չէ՞:

Պատրիկյանը աչքերը վար թողեց:

— Այո, բայց խնդրում եմ, դարձյալ մի քանի օր…	եթե կարելի է:

— Բանը մի քանի օրվա մեջ չէ, — վրա բերեց Դավիթ Ֆոմիչը: 
— Մի քանի օր, ինչո՞ւ չէ, կարելի է սպասել, և տեսնում եք, որ սպասում եմ: 
Բայց ցավն այն է, որ մի քանի օրից հետո, երբ դարձյալ ինքս ստիպված կլինեմ հիշեցնելու ձեր պարտքը, դուք կգաք ինձ մոտ, ինչպես հիմա եք եկել, և դարձյալ կխնդրեք այդպես, որ էլի մի քանի օր սպասեմ: 
Ես այդ փորձով գիտեմ և այդ բանի վերջը չեմ տեսնում: 
Ուստի մի անգամ առմիշտ կանոն եմ դարձրել ինձ համար, որովհետև ինքս շատ ճշտապահ մարդ եմ, որ երբ կենողներիցս որևէ մեկը կանոնավորապես և ժամանակին չի վճարում բնակարանի վարձը, առաջարկում եմ անմիջապես դատարկել բնակարանը: 
Ձեզ էլ ասում եմ — եթե չեք կարող վճարել, դատարկեցեք սենյակը: 
Ես ինքս ամեն ամիս վճարելիքներ ունեմ, և իմ պարտատերը, բանկը, չի սպասում որ ես սպասեմ անվերջ:

Դավիթ Ֆոմիչը խոսում էր վճռական տոնով և սուր-սուր նայում Պատրիկյանի խեղճ ու կրակ դեմքին:

— Ես հասկանում եմ ձեր դրությունը, — թոթովելով Պատրիկյանը, թեև ամենևին չէր հասկանում, թե ի՞նչպես կարող էր իր վճարելիք ամսական մի քանի ռուբլին որևէ նշանակություն ունենալ այդ հարուստ մարդու համար: 
— Բայց դուք խնդրում եմ, մտեք իմ դրությանը: 
Ես ուսուցիչ էի գավառում, ինչպես գիտեք, կառավարությունը փակեց մեր դպրոցները. այժմ ես անգործ եմ: 
Ուզում էի գնալ արտասահման ուսումս շարունակելու, դիմեցի մի քանի բարերարների, մերժում uտացա: 
Հետո մտա մի վաճառականի մոտ իբրև գործակատար. հույս ունեի, թե խնայողությամբ այնքան կհավաքեմ, nր կարող կլինեմ ձգտումս իրագործել, բայց հիվանդացա և խնայած բոլոր փողերս ծախսեցի: 
Հիմա ես ոչինչ չունեմ, օրեր են պատահում, որ քաղցած եմ մն...
— Ի՞նչ հարկավոր է, որ այդ բաները պատմում եք ինձ, — շտապեց ընդհատել Պատրիկյանին Դավիթ Ֆոմիչը, և նրա բրոնզյա դեմքի վրա երևացին արգահատանքի և դժգոհության պարզ նշաններ: 
— Դուք կրթված երիտասարդ եք, և ձեր անձնասիրությունը չպետք է թույլ տա, որ ուրիշի պատմեք ձեր մասնավոր կյանքը: 
Ես էլ հազար ու մի ցավ ու դարդեր ունեմ, նստեմ պատմե՞մ ձեզ: 
Լավ չէ, այդ լավ չէ: 
Ասում եք` մի քանի օր — համեցեք, մի քանի օր էլ կսպասեմ: 
Միայն ես չեմ հասկանում, թե ո՞րտեղից պիտի կարողանաք վճարել, քանի որ ասում եք՝ ոչինչ չունեք և անգործ եք:

Պատրիկյանը աչքերը խոնարհեց և սկսեց գլխարկը մեքենայաբար շուռումուռ տալ ծնկան վրա:

— Ես... գիտե՞ք.. ես…	երկու գիրք ունեմ տպագրված, — ասաց նա շփոթված, կարծես ամաչելով, որ այդպիսի բան ունի արած, — երկար ժամանակ է չեմ մտել գրախանութ այսօր կմտնեմ, երևի ծախած կլինեն, որ…
— Դուք գրո՞ղ եք, — հարցրեց տանտերը, զարմացած նայելով նրա շփոթված աչքերին:

— Չի կարելի ասել գրող, բայց…	գրում եմ:

— Ի՞նչ եք գրում:

Պատրիկյանը գլուխը բարձրացրեց և նայեց նրան ամոթխածության ժպիտով:

— Ո՞վ գիտե... գրում եմ, էլի…
— Դե դուք գիտեք, — ասաց տանտերը և վեր կացավ: 
Նրան հետևեց և Պատրիկյանը, — Ձեր կողքի կենողը, այն հրեա կինը, որ դանակներ և կողպեքներ է ծախում բակի դռան մոտ, տասը տարի է կենում է, և չեմ հիշում մի ամիս, ամենայն ճշտությամբ վճարած չլինի բնակարանի և սեղանի վարձը, չնայելով որ մեն-մենակ այնքան էլ ահագին ընտանիք է պահում: 
Ասելս այն է, որ…
Նա խոսքը չվերջացրեց, ըստ երևույթին հանկարծ ինչ-որ բան հիշելով, և հանկարծ սկսեց շուռումուռ տալ գրասեղանի վրա թափված թղթերը:

— Ինչևիցե, ցտեսություն, — ասաց առանց այլևս ուշադրություն դարձնելու Պատրիկյանի վրա: 
— Մի քանի օր էլ կսպասեմ:

Պատրիկյանը դուրս եկավ: 
Ճաշասենյակով անցնելիս տեսավ տանտիրոջ կնոջն, — շատ, բարձր և շատ լղար մի կին անհրապույր դեմքով, որը սեղանի ծայրին դրած արծաթյա սկուտեղի մոտ կանգնած՝ թեյի բաժակներն էր լվանում: 
Մոտը կանգնած էր նրա փոքրիկ տղան և սպիտակ հացի վրա կարագ ու մեղր քսելով ագահաբար կալումուլ էր տալիս:

— Սենյակի վարձը բերի՞ք, — կանչեց Պատրիկյանի հետևից տանտիկինը, երբ նա սուu ու փուս դիմում էր դեպի պատշգամբի դուռը:

Պատրիկյանը կանգ առավ.
— Ոչ, տիկին:

— Ինչո՞ւ:

— Պարոնին խնդրեցի, և նա համաձայնեց մի քանի օր էլ սպասել.
— Մի քանի օր էլ մի քանի օր էլ, — բավական կոպիտ կերպով վրա բերեց տանտիկինը, թեյը լցնելով տղայի համար: 
— Չենք իմանամ, ե՛րբ պիտի վերջանա ձեր մի քանի օրը: 
Դուք օգուտ եք քաղում նրա բարությունից: 
Այդպես չի կարելի: 
Կամ պետք է ժամանակին վճարեք, կամ, եթե չեք կարող, դատարկեք սենյակը:

— Տիկին, — ուզեց արդարանալ Պատրիկյանը, բայց տիկինը ավելի ևս կոպտությամբ կտրեց նրա խոսքը.
— Լսել անգամ չեմ ուզում:

Ու զայրացած շուռ եկավ դեպի բուֆետը:

Պատրիկյանը շրթունքները սեղմեց ատամների մեջ ու դուրս գնաց:

Պատշգամբում նրա դեմ ելավ տանտիրոջ աղջիկը, որը դեմքով շատ նման էր մորը, և նրա ֆրանսուհի դաստիարակչուհին, որոնք թևանցուկ զբոսնում էին աշնանային արևի ախորժելի ջերմ ճառագայթների տակ և չարդում էին ֆրանսերեն՝ կանանց հատուկ անդադրում շատախոսությամբ և խոսքերը խլելով իրար բերանից: 
Երկայն պատշգամբով անցնելիս աշխատում էր քայլել այնպես, որ նրանք չտեսնեն անդրավարտիքի մաշված, տեղ-տեղ պատռված տոտերը: 
Խոհանոցին որ մոտեցավ, լսեց մի փշշոց և թշշոց և նրա քթովը դիպավ այնքան ախորժելի մի հոտ, որ նրա անոթի փորում բոլորր աղիքները ոլոր-մոլոր եկան: 
Ինչպես երևում էր, վառիկներն արդեն տապակվում էին՝ թեյի հետ վայլելելու համար:

Պատրիկյանը իջավ բակը և դեպի փողոց տանող լայն միաջանցքի մեջ, բակի դռան մոտ, տեսավ հարևան գիրուկ ու կլորիկ հրեա կնոջը՝ նստած տաբուրետի վրա, երկայն ու նեղ սեղանի ծայրին, որի վրա որոշ կանոնավորությամբ շարված էին ամեն տեսակ դանակներ, մկրատներ, կողպեքներ, աքցաններ, մուրճեր, բզեր, պորտմաններ և այլ ու այլ մանրուքներ: 
«Երջանի՛կ կին. համ ինքն է ապրում իր ահագին ընտանիքով, համ էլ սենյակի վարձն է տալիս ամենայն ճշտությամբ ու չի վայելում տանտերերի թուքն ու մուրը», — մտածեց Պատրիկյանը, և հրեուհու մոտով անցնելիս բարևեց նրան:

— Զաչեմ շեղոդնյա նե բղալի գաղյաչեյ վադը (ինչո՞ւ այսօր տաք ջուր չվերցրիք), — կանչեց նրա հետևից կինը ռուսերեն, հրեաներին հատուկ առոգանությամբ ս-ն շ և ը-ն ղ հնչելով:

Պատրիկյանը կանգ առավ և նայեց նրա բարի, գիրուկ դեմքին:

— Որովհետև շաքարս հատել է, — պատասխանեց նա մի տեսակ անհոգությամբ:

Հրեուհին զարմանքից մինչև անգամ վեր կացավ տաբուրետից:

— Այ՛ քեզ բան, — բացականչեց նա: 
— Շաքար էլ կտայինք, ինչ կա որ:

— Չէ, առանց այն էլ ես շատ եմ պարտական ձեզ:

— Ի՞նչ պարտական: 
Ամեն օր մի քանի բաժակ տաք ջուր տալով մեծ բա՞ն ենք արել, ի՞նչ է: 
Շաքար չունեիք, կասեիք մի երկու կտոր շաքարն ի՞նչ բան է:

— Բան չկա, մի օր թեյ չխմելով չենք մեռնի, — ասաց Պատրիկյանը, ծիծաղեց նույն անհոգությամբ և շտապեց դուրս գնալ փողոց:

Այդ փողոցն իսկապես քաղաքի վաճառաշահ շուկաներից մեկն էր՝ լի աղաղակով և ժխորով: 
Ժամը տասին մոտ էր: 
Արևը նոր էր սկսել էր հալել գիշերը կտուրների վրա նստած եղյամը, որն այժմ ջուր դառած՝ կտկտալով թափվում էր երկայն ջրախողովակներով ներքև և փոքրիկ գբեր կապում մայթերի վրա: 
Պատրիկյանը զգաց, որ ստվերի մեջ օդը բավական ցուրտ է ու խոնավ, և ձեռքերը անդրավարտիքի գրպանները կոխած, աշխատում էր գնալ այն տեղերով, ուր արևը մաքուր երկնքից թափում էր իր ճառագայթները: 
Սակայն արևի տակ էլ նրա մարմինը սարսռում էր. նրան թվում էր, թե դրա պատճառը ոչ թե ձմեռնամուտ աշնանային եղանակն է և ոչ թե այն, որ ինքը տաք չի հագնված, այլ այն, որ այդ առավոտ ոչ թեյ է խմել և ոչ որևէ բան կերել: 
Մրսում էին առավելապես ձեռքերը, որոնց ինչքան էլ աշխատում էր խորը կոխել գրպանների մեջ, այնուամենայնիվ երկարամյա սերթուկի կարճ թևերը բաց էին թողնում նրա դաստակները:

Պատրիկյանի առաջին գործն այն եղավ, որ մտավ գրախանութ: 
Հույս ուներ, թե այնքան կստանար, որ սենյակի վարձը հանելուց հետո մի բան էլ կմնար իբրև ապրուստի փող: 
Սակայն գրախանութում նրան ասացին, թե վերջին ամսվա ընթացքում նրա երկու գրքույկից մեկն ամենևին չի ծախվել իսկ մյուսից ծախվել է հինգ օրինակ միայն և, կոմիսիայի տոկոսը հանելուց հետո, նրան հանձնեցին 1 ռ. 20 կ.: 
Պատրիկյանը, հիասթափության ժպիտը դեմքին փողը գրպանն ածեց և դուրս եկավ գրախանութից՝ ճնշված այնպիսի մի զգացման տակ, որպիսին ունենում են անսովոր մուրացիկները՝ ողորմություն ստանալուց հետո: 
Ամոթի և նվաստացման կարմիրն երեսին մի րոպե կանգ առավ գրախանութի ցուցափեղկի առջև, որի թեթև քրտնած ապակու միջից մի հայացք ձգեց ցուցանակի վրա նկատելի տեղում հպարտորեն շարված ռուսերեն փարթամ գրքերին և ապա մի անկյունում ամոթխածությամբ իրար կողքի կպած հայերեն վտիտ գրքույկներին, որոնց մեջ տեսավ և իր երկու լղարիկ գրքույկը, հետո երեսը շուռ տվեց և հեռացավ դառն մտածմունքների մեք խորասուզված: 
Մոռացել էր թեյի փափագն էլ, քաղցն էլ և, որովհետև ուրիշ տեղ չուներ գնալու և մրսում էր, քայլերն ուղղեց դեպի խմբագրատուն:

Խմբագրատանը, ինչպես միշտ, այս անգամ էլ նստած էր մեն-մենակ քարտուղարը — չորիկ-մորիկ մի երիտասարդ՝ պարզ ակնոցով և աջ ձեռքի ճկույթի վրա կեսվերշոկաչափ աճեցրած սրածայր եղունգով, — և արագ գրում էր երկայն ու նեղ թղթերի վրա, ճկույթը խիստ որոշակի առանձնացրած հարևան մատից:

Պատրիկյանը, իբրև պարապ մարդ և ձրի աշխատակից խմբագրատան ամենօրյա այցելուն էր, այնպես որ քարտուղարն ու նա, որոնք մտերիմ ընկերներ էին, այլևս չէին բարևում իրար տեսնելիս: 
Այս անգամ էլ Պատրիկյանը քարտուղարի սենյակը մտավ սուս ու փուս, նստեց նրա գրասեղանի ծայրին, վերցրեց տեղական ռուս թերթերից մեկը, որոնցից քարտուղարը լուրեր էր քաղում, և սկսեց աչքի անցկացնել: 
Տեղական լուրերից մեկը կարդալուց հետո հարցրեց.
— Ինչո՞ւ այս լուրը չես նշանակել:

— Ո՞ր լուրը, — հարցրեց քարտուղարը շարունակելով գրել:

— Ինչ-որ նոր հռչակավոր երգիչ է եկել, Ժապինովը: 
Գաստրոլի է հրավիրված օպերային թատրոնում երգելու:

— Հե՛րն անիծեմ, — սրտանց արտասանեց քարտուղարը, առանց գլուխը բարձրացնելու թղթի վրայից: 
— Մե՞զ ինչ: 
Բոլոր թերթերին հայտարարություններ են տալիս, սեզոնզյին ձրի տոմսակներ են տալիս, իսկ մեզ շան տեղ էլ չեն դնում: 
Եվ մենք պետք է վեր կենանք նրանց համար ռեկլամնե՞ր տպենք: 
— Տես, թե ուրիշ բան աչքիցս թռցրել եմ, ասա:

Ներս մտավ տպարանական փոքրիկ աշակերտը մրոտ երեսով ու ձեռքերով և ամառվա բարակ կապույտ բլուզով որի մեջ սրթսրթում էր նրա վտիտ մարմինը:

— Նութ, — ասաց նա յու-ն ու հնչելով:

— Սպասիր մի քիչ, — ասաց քարտուղարը, և գրիչը նրա ձեռքին սկսեց շարժվել ավլեի արագ: 
Գրեց վերջացրեց թուղթը և մյուս թղթերի հետ ծալեց տվեց աշակերտին: 
— Ահա տար, որ էլի գալու լինես, հարցրու էլի քանի կոլոն հարկավոր կլինի:

Աշակերտը դուրս գնաց, գլխարկը փողոցում ծածկելով:

— Դե՛հ, Պատրիկ, պարապ մի նստի, — ասաց քարտուղարն ակնոցն ուղղելով և նոր գործի պատրաստվելով: 
— Նյութ չունենք, մի բան գրիր ձեռաց:

— Տրամադրություն չունեմ, — ասաց Պատրիկյանը մելամաղձորեն:

— Ես հեստիկ է, որ խեղդվում եմ, ա՛յ, տրամադրությունից:

— Դու մեքենա ես դարձել:

— Շատ մի խոսիր, գրիր, հոգիս դուրս է գալիս մենակ: 
Գիշերն էլ մինչև ժամը երկուսը տպարանումն եմ անցկացրել, որովհետև սրբագրիչը հիվանդացել է: 
Ես վախենում եմ վաղը չէ մյուս օրը ցրիչի դեր էլ կատարեմ:

— Ո՞ւր է խմբագիրը, ինչո՞ւ չի օգնում:

— Գնացել է փող ճարելու, որովհետև տպարանատերը սպառնացել է, որ եթե այսօր փող չստանա, համարը բաց չի թողնի: 
Գրաշարներն էլ մյուս կողմից են փող պահանջում: 
Հետո` պոստը, հեռագիրը, տանտերը — ո՞ր մեկն ասեմ: 
Էգուց-էսօր բաժանորդագրություն ենք բանալու, թերթը պետք է կանոնավոր հրատարակենք, որ բաժանորդները չխրտնեն, և հանկարծ — այսպիսի խայտառակություն... 
Գրիր, գրիր, խոսելու ժամանակ չէ:

— Ի՞նչ գրեմ:

— Ինչ ուզում ես: 
Ուզում ես՝ լուսնի մասին, ուզում ես՝ աստղերի, միայն թե թերթը լցնենք:

Պատրիկյանը դանդաղորեն մի քանի թերթ թուղթ քաշեց առաջը, գրիչը թաթախեց թանաքամանի մեջ, կարճ ժամանակ մտածեց և գրեց վերնագիրը. «Երեք ամիս, և հինգ օրինակ միայն», տակն էլ գիծ քաշեց: 
Այստեղ կանգ առավ, ճակատը շփեց և, երկար մտածելուց հետո, սկսեց.
«Այս օրերիս պատահեցի մեր սկսնակ գրողներից մեկին, որի համար կրիտիկան կամ այն, ինչ որ մեզնում կրիտիկա է անվանվում, միաբերան վկայել է, որ ձիրքից զուրկ չէ: 
Նա գանգատվեց ինձ, թե ահագին նեղություններով հրատարակված իր մի գրքից երեք ամսվա ընթացքում վաճառվել է հինգ (հարյուր չկարծեք) հատ միայն, իսկ մյուսից` ոչ մի օրինակ: 
Այս տխուր իրողությունը շատ լավ ծանրաչափ կարող է լինել, ցույց տալու համար մեր հասարակության ընթերցասիրության չափը և, միևնույն ժամանակ, շատ դառն մտածմունքնեերի առիթ է տալիս մեր գրականության ապագայի մասին: 
Մեր հասարակությունը ... »
Պատրիկյանը նորից կանգ առավ, մտածեց, մտածեց, հետո գրիչը վար դրեց և ասաց.
— Այստեղ ոչինչ չի կարելի գրել. մատներից ծայրերը փետացան:

— Տո, գրի է, — բղավեց քարտուղարը, որի գրիչը շարունակում էր արագ շարժվել թղթի վրա: 
— Վաղուց է՞ այդքան քնքշացել ես: 
Կարծես թե քո հավաբունը սրանից տաք լինի, անունն էլ սենյակ ես դրել: 
Գրիր:

Պատրիկյանը սառած ձեռքերը շփեց իրար, բերնի գոլորշիով տաքացրեց մատների ծայրերը, նորից առավ գրիչը, գիծ քաշեց «Մեր հասարակության» բառերի վրա և շարունակեց.
«Ճիշտ է, չի կարելի պնդել, թե մեր հասարակությունն ընթերցասեր չէ, բայց ...»
— Կարելի՞ է մտնել, — լսվեց մի ուժեղ բարիտոն:

Պատրիկյանը և քարտուղարը միաժամանակ բարձրացրին գլուխները և նայեցին դեպի նախասենյակի դուռը: 
Այնտեղ կանգած էր մի թիկնավետ երիտասարդ, բեղերն ու մորուքը սափրած, թանկագին մուշտակով և պլպլան ցիլինդրով:

— Խնդրեմ, — մեքենայաբար արտասանեց քարտուղարը:

Այցելուն մտավ խիստ անձնավստահ քայլերով, ցիլինդրը վերցրեց և ներկայացրեց իրեն.
— Կայսերական թատրոնների երգիչ Ջափինյան: 
Երևի գիտեք, որ ես գաստրոլով հրավիրված եմ այստեղի արքունական թատրոնում երգելու:

— Ախ, ինչպես չէ, — արտասանեց քարտուղարը, մեքենայաբար վեր կենալով տեղից և ակամա հարգանքով սեղմելով երգչի ձեռքը: 
— Խնդրեմ նստեք:

Ջափինյանը նախքան նստելը ետ արեց մուշտակի կոճակները, կուրծքը բաց արեց, ասելով` «Ուֆ, շատ շոգ է», ցիլինդրը գլխիվայր դրեց գրասեղանի վրա, կաշու թանկագին ձեռնոցը ձգեց ցիլինդրի մեջ և ապա թե նստեց քարտուղարի մոտ բերած աթոռի վրա: 
Հետո տեսնելով, որ գրասեղանը ծածկված է փոշով, ցիլինդրի տակ մի լրագիր դրեց:

— Խմբագիրն այստեղ չէ՞, — հարցրեց թաշկինակով սրբելով ճակատը:

— Դժբախտաբար ոչ, — պատասխանեց քատուղարը ստրկական-հարգական ժպիտով և ակամա ուշադրություն դարձրեց երգչի կարմիր ատլասի փողկապի վրա հուրհրատին տվող ադամանդին: 
Նստեց նորից և չէր իմանում ինչպես անի, որ այցելուի աչքից ծածկի իր կեղտոտ, ճմրթված մանժետները:

— Իբրև հայ երգիչ, իմ բարոյական պարտքս համարեցի այցելել ձեր խմբագրատուն, — ասաց Ջափինյանը: 
— Երևի գիտեք, որ ես ձայնս մշակել եմ Իտալիայում, որտեղից, սրանից վեց տարի առաջ, ինձ հրավիրեցին Օդեսա: 
Երկրորդ տարին երգեցի Իրկուտսկում, հետո մի-մի սեզոն էլ երգել եմ Խարկով, Կիև, Մոսկվա, իսկ անցյալ սեզոնին երգում էի Պետերբուրգոմ: 
Այժմ ինձ հրավիրել են Թիֆլիս: 
Թիֆլիսը երաժշտական քաղաք է և, կարծում եմ, կգնահատի ինձ. ինչպես հարկն է: 
Ներեցեք, դուք ստանու՞մ եք մայրաքաղաքի թերթերը:

— Ինչպե՞ս չէ:

— Ուրեմն անշուշտ կարդացած կլինեք իմ մասին գրած ռեցենզիաները: 
Ամենքը միաբերան հիացած են: 
Մի քանի օտարատյաց թերթեր միայն, ինչպես «Новое время»-ն և «Свет»-ը, աշխատում էին ինձ գլորել, որովհետև իմացել էին, որ հայ եմ, բայց չաջողվեց: 
Ի՞նչ նշանակություն ունի ես հայ եմ թե ռուս. ես միայն երգիչ եմ. կարող եմ այսօր հայերեն երգել, վաղը՝ ռուսերեն, մյուս օրը՝ իտալերեն: 
Այդպես չէ՞:

— Իհարկե:

— Ճիշտ է, աֆիշների վրա Ժապինով եմ գրվում, բայց այդ ոչ թե նրա համար, որ ուզում եմ ինձ ցույց տալ, այլապես կգրվեի Իվանով կամ Սիդորով, այլ նրա համար միայն, որ Ջափինյան ազգանունը, ինչպե՞ս գրես ռուսերեն — Джапинян ռուսերեն ոչ ջ կա, ոչ` փ: 
Թե չէ, հայերեն միշտ Ջափինյան եմ գրվում և երբեք էլ չեմ ծածկում, որ հայ եմ: 
Ես ձեզ մի ուրիշ բան ասեմ, — շարունակեց շատախոս երգիչը, — Օդեսայի անտրպրենյորս փորձեց ինձ նոր հրավիրած ժամանակ աֆիշի վրա ազգանունս գրել, Ժապինի, բայց ես շատ քաղաքավարի կերպով հասկացրի նրան, որ ոչ մի պայմանով թույլ չեմ տա իտալացի մկրտելու ինձ, չնայելով, որ իտալացի երգիչների անունն առհասարակ շատ հարգի է Ռուսաստանում: 
Թե չէ, որ ուզենայի դավաճանել ազգիս և հավատիս, ավելի լավ կանեի և ավելի շահավետ կլիներ գրվեի Ժապինի, քան թե Ժապինով: 
Այնպես չէ՞:

— Իհարկե, — նորից համաձայնեց քարտուղարը:

Երգիչը խոսում էր դեռ շատ երկար և բացառապես իր մասին: 
Նրա ձայնը հնչում էր առողջ և ինքնավստահ: 
«Ե՞րբ պիտի վերջացնի ու կորչի», — մտածում էր քարտուղարը, սակայն առանց դժգոհության որևէ նշան ցույց տալու: 
Ընդհակառակը, շարունակում էր լուռ լսել նրան նույն ստրկական-հարգական ժպիտը դեմքին:

— Ինչևիցե, — վերջապես վերջ տվեց իր շատախոսությանը երգիչը և վեր կացավ: 
— Ես ձեզ չխանգարեմ: 
Իմ խոնարհ հարգանքներս պարոն խմբագրին: 
— Այս խոսքերի հետ երգիչը ծոցից հանեց իր այցետոմսը և դրեց քարտուղարի առջև: 
— Հույս ունեմ, որ նա, ինչպես և դուք, շնորհ կբերեք լսելու ինձ: 
Իմ առաջին դեբյուտը լինելու է ամսույս տասիս: 
Երգելու եմ Օնեգինի պարտիան: 
Հետո դուրս կգամ «Մազեպայ»-ի, «Կնյազ Իգոր»-ի, «Կապեց Կալաշնիկով»-ի, «Ցարսկայա նեվեստա»-ի, «Ժիզն զա ցարյա»-ի, «Ռուսլան և Լյուդմիլա»-ի, «Ռուսալկա»-ի և ուրիշ օպերաների մեջ: 
Ցտեսություն:

Ջափինյանն ամուր և երկար սեղմեց քարտուղարի ձեռքը, թեթևակի գլուխ տվեց մինչև այժմ գրքասեղանի ծայրին կուչ եկած Պատրիկյանին, ցիլինդրը ծածկեց և դուրս գնաց նույնպիսի քայլերով, ինչպես որ մտավ, հատակը թրխկացնելով իր պլպլան կոշիկների կանացի բարձր ու բարակ կրունկներով:

Քարտուղարը մինչև դուռը ճանապարհ դրեց նրան և, երբ վերադարձավ, ձեռքերի ափերը խփեց իրար և բացականչեց ծայր աստիճան ապշած:

— Փա՛հ... 
Տեսա՞ր, Պատրիկ: 
Գիտե՞ս ով էր: 
Երեկ-մեկել օրվա քելեխ ուտող տիրացուն էր, է՛... 
Նո՛ր հիշեցի, Պատրիկ ջա՛ն, նոր: 
Խմբագիրը պատմում է, թե երեսփոխական արարողությունների մասին որ հայտարարություն էր բերում, չէր համարձակվում դռան շեմքից առաջ գալ, իսկ հիմա... իր բարոյական պարտքն է համարել այցելություն տալու խմբագրությանը: 
Ցիլինդրի տակ լրագիր դրեց, որ չփոշոտվի: 
Տեսա՞ր նրա փողկապի ադամանդը, մուշտակը: 
Մենք այստեղ ցրտից կաղկանձում ենք, իսկ նա քրտինքն էր սրբում... 
Գնացել վարժապետ և գրող ես դառել, վայ, գրողը տանի քեզ, Պատրիկ ջան, գրո՛ղը... ինձ էլ քեզ հետ, — ավելացրեց քարտուղարը և գնաց նստեց իր տեղը:

— Դու ինձ այս ասա, հիմա լուրը կգրես, չէ՞, — հարցրեց Պատրիկյանը հեգնորեն ժպտալով:

Քարտուղարը պատասխանի տեղ ձեռքերը տարածեց խաչելության պես, ուսերը վեր քաշեց կոմիկական տարակուսանքով, կարճ ժամանակ մտախոհության մեջ ընկավ, հետո հանկարծ նայեց ծոցի ժամացույցին և բացականչեց ոչ այնքան զայրացած, որքան զարմացած.
— Ինչքան էլ ժամանակ խլեց անիծածը... 
Իսկ տպարանում նյութ չկա: 
Գրիր, գրիր: 
Պատրիկ ջան, մինչև որ տեսնենք ինչ է դուրս գալիս այս էշի մարտիրոսությունից:

— «Մանի՛ր, մանի՛ր, ի՛մ ճախարակ...», — արտասանեց Պատրիկյանը, առավ գրիչը և պատրաստվեց շարունակել հոդվածն անսիրտ և դառնացած, ինքն էլ չիմանալով՝ թե ինչի դեմ:

Իսկ այդ միջոցի քարտուղարն արդեն գրում էր իր մանր ու փութկոտ գրերով. «Մեր հայրենակից երգիչ Ջափինյանը (բեմական ազգանունը Ժապինով) գաստրոլով հրավիրված երգելու Թիֆլիսի արքունական օպերային թատրոնում: 
Իտալիայում իր արվեստը կատարելագործելուց հետո, նա վերջին վեց տարվա ընթացքում երգել է Ռուսաստանի զանազան քաղաքներում, ի միջի այլոց՝ Մոսկվայում և Պետերբուրգում, ուր, տեղական թերթերի վկայությամբ, մեծ հաջողություն է ունեցել: 
Թիֆլիսում նա առաջին անգամ բեմ է ելնելու, ամսույս 10-ին Չայկովսկու «Եվգենի Օնեգին» օպերայի մեջ, Օնեգինի դերում»:

Նա ուզում էր մի քանի խոսք էլ ավելացնել, հասարակության ուշադրությունը հրավիրելով հայ տաղանդի վրա, բալց հիշելով թե անցյալում ինչ է եղել նա, վախեցավ, որ նրան ճանաչող ընթերցողները ծաղրի ենթարկեն թերթը, ուստի բավական համարեց գրածը և մի կողմ դրեց: 
Հետո նայեց Պատրիկյանին և տեսնելով, որ նա գրում է շատ դանղաղ և անդադար գլուխը քորելով, ասաց.
— Պատրիկ ջան, շո՛ւտ արա, թե չէ, հրես որտեղ որ է` կգա պստիկ հոգեառս և նյութ կպահանջի:

Մտավ էքսպեդիտորը՝ պոստից բերած մի կույտ լրագրեր և նամակներ ձեռքին: 
Քարտուղարն ամենից առաջ վրա ընկավ նամակներին և սկսեց աչքի անցկացնել: 
Այնքան վարժվել էր, որ մի քանի տող սկզբից, մի քանի տող մեջտեղից և մի քանի տող վերջից կարդալուց հետո հասկանում էր ամբողջ նամակի բովանդակությունը և իսկույն էլ վճռում` կարելի՞ էր տպել, թե ոչ:

— Վայ, այս անիծածները կարծես խոսքը մեկ են արել, որ գրեն քահանաների, տիրացուների և հոգաբարձուների մասին, — բացականչեց նա մի քանի նամակներ աչքի անցկացնելուց հետո: 
— Քահանա և տիրացու, տիրացու և հոգաբարձու, հոգաբարձու և տիրացու... 
Կարծես թե էլ ուրիշ բան չկա գելու, ես ձեր...
Եվ զայրացած քարտուղարի բերանից ակամայից թռան ինտելիգենտ մարդուն անվայել մի քանի հայհոյական խոսքեր քահանաներից, տիրացուներից և հոգաբարձուներից դուրս ուրիշ նյութ չգտնող գավառական թղթակիցների հասցեին: 
Նա վերցրեց այդ նամակները և ուզում էր մեկեն պատռել ու ձգել գրասեղանի տակ դրած զամբյուղը, բայց հիշելով, որ տպարանում նյութ չկա, մի կողմ դրեց: 
Նույն կարգով շարունակեց աչքի անցկացնել մնացած նամակները և, ինչպես երևում էր, այդ նամակներն էլ բանի՝ պետք չէին, որովհետև նա իր երկայն ու չոր մատներով ջղայնորեն ոլորում ու փետրում էր ցանցառ բեղի ծայրերը: 
Այնուհետև, երբ նամակներն աչքի անցկացրեց պրծավ, խոնարհվեց գրասեղանի վրա և սկսեց ուղղել ամենից առաջ այն նամակները, որոնք քիչ թե շատ հասարակական նշանակություն ունեին: 
Անխնայորեն ջնջում էր ահագին պարբերություններ, երբեմն ամբողջ երեսները և տեղը գրում մի քանի միայն ջնջում, փոխում կամ ավելացնում էր այս կամ այն բառը կամ տառը, պեդանտի նախանձախնդրությամբ և համառությամբ պահպանելով լրագրի ուղղագրությունը, որի ստեղծողն ինքն էր:

Մինչդեռ Պատրիկյանը, սուս ու փուս նստած գրասեղանի ծայրին, շարունակում էր գրել իր հոդվածը, այլևս ուշադրություն չդարձնելով սենյակում տիրող ցրտին: 
Մի ժամից հոդվածն արդեն պատրաստ էր: 
Նա գրած թերթերը դարսեց իրար վրա ըստ թվահամարների, դրեց քարտուղարի առջև և վեր կացավ:

— Ի՞նչ, դու գնո՞ւմ ես, — հարցրեց քարտուղարը, գլուխը բարձրացնելով և նայելով նրան պլպլան ակնոցի միջից:

— Հա: 
Ես բոլորովին սառեցի այստեղ: 
Գնամ տեսնեմ ինչ եմ անում: 
Այսօր բան չեմ առել բերանս, թեյ էլ չեմ խմել: 
Տես այդ հոդվածը, — անսիրտ եմ գրել, — թե բանի նման է տպիր, թե չէ՝ զամբյուղը գցիր: 
Ցտեսություն:

Եվ Պատրիկյանը դիմեց դեպի դուռը, մի րոպե կանգ առավ նախասենյակում ինչ-որ անվճռականության մեջ, մեքենայաբար թափ տալով ձեռքին բռնած գլխարկը, հետո կամաց ետ դարձավ և ասաց ավելի ևս կամաց, կարծես վախենալով, որ ուրիշը կարող է լսել:

— Չե՞ս կարող ինձ մի հինգ ռուբլի փոխ տալ:

— Հինգ ռուբլի՞, — բացականչեց քարտուղարը գլուխն արագորեն բարձրացնելով:

— Հա, խնդրում եմ: 
Սենյակիս վարձը պետք է տամ: 
Թե չտամ, դուրս են անում:

— Այս րոպեիս, հինգ ռուբլին ի՞նչ է որ, — ասաց քարտուղարը, շտապով հանեց իր մաշված-ջարդված պորտմանեն, բաց արեց, միջի բոլոր փողը — սև ու սպիտակ դրամներ — թափեց սեղանի վրա ու սկսեց համրել, դրամները մեկմեկ քաշելով մի կողմ, — 10, 20, 35, 50, 58, 60, 62 կոպեկ: 
Ահա իմ ունեցած ամբողջ կապիտալը: 
Թե որ սրանից 5 ռուբլի դուրս գա, վերցրու տար տանտիրոջդ աչքը կոխիր: 
Հինգ ամիս է` ռոճիկ չեմ ստացել, կհավատա՞ս, թե չէ:

Մի րոպե Պատրիկյանը լուռ նայում էր քարտուղարի աչքերին:

— Բաս ինչո՞վ ես ապրում, — հարցրեց:

— Դու՞ ինչով ես ապրում, — եղավ քարտուղարի պատասխանը:

Պատրիկյանը ձեռքով հուսահատական մի շարժում արավ, գլխարկը ոչ թե ծածկեց, այլ ծածկելիս ուղղակի խփեց գլխին և դուրս գնաց:




 --------------------------------------- 


ՆՈՐ ՄԱՐԴԸ
(Հատվածներ անավարտ վեպից)
1
1914 թվի գարնան մի օր առավոտյան ժամր 10-ն էր, որ ծխախոտի գո՛րծարանատեր և բանկի դիրեկտոր Խանբեգյանը, լողարանից նոր ելած, խալաթը հագին, թարմ ու առույգ մտավ սեղանատուն: 
Մոտ վաթսուն տարեկան բարձրահասակ, բարեկազմ մարդ էր սպիտակ մազերով և խոշոր աչքերի վերև երկու երկարաձիգ տզրուկի պես ձգված սև ու խիտ հոնքերով:

Սեղանատանը ոչ ոք չկար: 
Արծաթյա ինքնաեռը, սեղանի ծայրին պպզած, ինչ-որ կասկածելի լռություն էր պահպանում, և Խանբեգյանն զգաց, որ այս անգամ ևս, ինչպես քիչ չէր պատահել կնոջ մահից հետո, կիսասառ թեյ պիտի խմի: 
Տղան ու աղջիկը վաղուց խմել գնացել էին գիմնազիոն, սեղանը թողնելով ըստ սովորականին ամենաանկարգ դրության մեջ: 
Կինն այդ կողմից չափազանց կարգապահ էր, մաքրասեր և խստապահանջ, և նրա մահից հետո էր, որ այդ անկարգությունը մտել էր նրա տուն, որովհետև չկար այլևս մի եռանդուն, խնամոտ ձեռք, որ ամեն բան կարգադրեր, մաքրեր, տեղավորեր, հին դայակը, որ ջահել հասակից այդ տանն էր մեծացել, արդեն շատ էր պառավել և չէր կարողանում ամեն բանի հասնել, իսկ աղախինը, ծույլ լինելով, ավելի ևս ծուլացել էր տանտիկնոջ մահից հետո և առանց հրամանի ոչնչի չէր ուզում ձեռք տալ: 
Խանբեգյանը պահում էր նրւն միայն իր հավատարմության համար և վախենում էր նոր աղախին վարձել, որ գողություն չանի:

— Խոզեր, կատարյալ խոզեր, — քրթմնջաց Խանբեգյանը որդու և աղջկա հասցեին, մի հրացայտ հայացք ձգելով սեղանի վրա, որի երեսը մի կատարյալ բաբելոնյան խառնակություն էր ներկայացնում, — բաժակ, ափսե, գդալ դանակ, պատառաքաղ, կծած հացի կտորներ, մատիտ, տետրակ, դասագիրք, լրագիր և հայտնի չէ, թե թեյի սեղանի հետ ի՛նչ կապ ունեցող ծամկալներ ու սանրեր, երեսի փոշու տուփ ու բամբակ և օծանելիքի մի սրվակ թափված էին իրար մեջ խառնիխուռն, ցաք ու ցրիվ սփռոցը ամբողջովին ծածկված էր հացի ու պանրի փշրանքով. մի տեղ թերխաշ ձվի կաթիլներ էին թափել, մի տեղ էլ թեյ էին շուռ տվել, որից սպիտակ սփռոցի այդ մասն ամբողջովին դեղնել էր:

— Ո՛ւ, խոզե՛ր, խոզե՛ր, — արտասանեց Խանբեգյանն այս անգամ բարձրաձայն, որպես թե այդ խոզության հեղինակները նստած լինեին սեղանի մոտ, և բարկությունից մինչև անգամ կրճտացրեց ատամները:

Սեղանի անկարգությունը դիտելուց հետո նա ձեռքի ափը դրեց ինքնաեռի փորի վրա և տեսավ, որ բոլորովին սառն է: 
Հանկարծ կատաղության այնպիսի պոռթկում զգաց կրծքի մեջ, որ քիչ մնաց բռունցքով տար և ինքնաեռը գլորեր հատակի վրա: 
Կատաղությամբ լի աչքերը փայլեցնելով, նա վրա ընկավ լամպի տակ հարմարեցրած էլեկտրական զանգակի կոճակին և սեղմեց ավելի ամուր ու ավելի երկար, քան պետք էր: 
Ու, սպասելով աղախնուն, սկսեց ջղային քայլվածքով անցուդարձ անել սենյակում, անդադար ցնցվելով զսպած կատաղությունից և ակամա հայհոյանքի բառեր թռցնելով բերնից:

Սակայն աղախինն ուշանում էր:

Խանբեգյանի կատաղությունը գագաթնակետին հասավ: 
Ձեռքերով ու ոտներով դես-դեն շպրտելով իր ճանապարհը կտրող աթոռները, եփած խեցգետնի պես կարմրատակած, նորից վեր ընկավ էլեկտրական զանգակի կոճակին և սկսեց սեղմել առաջվանից էլ ավելի ամուր ու երկարատև, միևնույն ժամանակ գոռալով այնպիսի բարձր, խռպոտ ու երկարատև ձայնով, որ կարծես մորթելիս լինեն.
— Դունյա՛... 
Դունյաա՛... 
Դունյաա՛... 
Դունյաշաա՛...
Աղախինը, — թխլիկ այտերով, կապույտ աչքերով, շեկ մազերով տասը-տասնհինգ տարեկան մի աղջիկ, — ներս պրծավ վախից սփրթնած, երևի կարծելով, թե պարոնն օգնություն է կանչում:

— Ի՞նչ պատահեց, պարոն, ի՞նչ պատահեց, — կանչեց նա:

Պարոնն իր երկարում եկ հասակով և հրացայտ աչքերով ցցվեց նրա առջև:

— Ա՛յ ինչ, — ասաց նա պինդ սեղմած ատամների միջից և շրը՛փ, — իր երկայն ոսկրոտ ձեռքով մի ապտակ իջեցրեց նրա ձախ այտին: 
— Ա՛յ ինչ, — կրկնեց առանց շտապելու, և այս անգամ ապտակն իջավ աղախնու աջ այտին, որովհետև ձախը նա իսկույն ծածկեց ձեռքով:

Աղախինն այս անգամ աջ այտն էլ ծածկեց մյուս ձեռքով, մի րոպե լուռ ու ծայր աստիճան ապշած նայեց պարոնի կատաղությունից ցնցվող կարմրատակած երեսին վարից վեր, որովհետև պարոնն իր հասակով գրեթե կիսով չափ բարձր էր նրանից, հետո պռոշ արավ երեխայի պես, աչքերը միանգամից լցվեցին արցունքով, և հանկարծ սկսեց լաց լինել` ոչ այնքան ցավից, որքան անսովոր վիրավորանքից, որ նա առաջին անգամն էր կրում պարոնի կողմից այնքան կոպիտ կերպով:

Խանբեգյանը բռնեց նրա թևից, քարշ տվեց ինքնաեռի մոտ, նրա մի ձեռքը պոկեց այտից, կպցրեց ինքնաեռի սառը փորին և ասաց.
— Սա թե՞յ է, որ պիտի խմեմ: 
Չեմ ասե՞լ, որ սառը թեյ չեմ սիրում: 
Չեմ ասե՞լ, որ իմ խմելու ժամանակ ինքնաեռը միշտ տաք պիտի լինի: 
Ասել եմ, չէ՞: 
Հարյուր անգամ կրկնել եմ, չէ՞: 
Թե խուլ ես, ասա, ականջդ պոկեմ, որ լսես:

Եվ Խանբեգյանն այս խոսքերի հետ նրա ականջն առավ իր բութ մատի ու ցուցամատի մեջ, ոլորեց ու քաշեց:

Աղախինն այս անգամ սաստիկ ցավից նախ մի ճիչ արձակեց, հետո սկսեց բարձրաձայն հեկեկալ:

— Սո՛ւս, ձա՛յնդ, զզվե՛լի քած, — աղաղակեց Խանբեգյանը, ոտը զարկելով հատակին: 
— Ես անկարգություն չեմ սիրում: 
Մի բան որ ասում եմ, պե՛տք է կատարվի: 
Տիրուհիդ որ մեռավ, կարծում ես, որ դու էլ ազատվեցի՞ր քո պարտականություններից: 
նայիր այստեղ, — ցույց տվավ նա սեղանը, — ո՞ւմ պարտականությունն է այս բոլորը հավաքել, կարգի դնել: 
Ասենք՝ Կատյան ու Վանյուշը խոզեր են, դո՞ւ ինչ ես մտածում: 
Թե՞ կարծում ես ինձ շատ է դուր գալիս այս խոզությունը: 
Թե ծառայում ես, օրինավոր ծառայիր, իսկ թե չես ուզում, կարող ես հենց այս րոպեին հաշիվդ առնել և կորչել, к черту. ես ձրի հաց ոչ ոքի չեմ ուտեցում:

Բոլոր մաղձը աղախնու վրա թափելուց հետո Խանբեգյանի ցասումը մի քիչ նստեց, և նա սկսեց արագ-արագ անցուդարձ անել սենյակում, որի ժամանակ նրա երկար խալաթի լայն փեշերը բաց ու խուփ էին լինում և երևան հանում սպիտակ ներքնաշորն ու փափուկ ոսկեկար մուճակները:

Դունյան կանգնած էր ինքնաեռի մոտ և, գոգնոցի փեշն աչքերին սեղմած, շարունակում էր հեծկլտալ: 
Այն ականջը, որ իր ոսկրո՛տ մատներով ոլորել և ձիգ էր տվել պարոնը, ճակնդեղի գույն էր ստացել:

Սենյակի երկայնքը չափելիս Խանբեգյանը հանկարծ կանգ առավ նրա առջև և ասաց.
— Հետո. քանի՞ անգամ պետք է զանգ տամ, որ դու բարեհաճես մտնել: 
Հը՞, ասա՛:

— Զանգի ձայնը չեմ լսել, — պատասխանեց աղախինը հեծկլտանքի միջից:

— Չես լսե՞լ: 
Ո՞ր ջհաննամումն էիր, որ չես լսել:

— Իջել էի դուռը բանալու:

— Մարդ էր եկե՞լ: 
Ո՞վ էր:

— Վիկտորիա Պավլովնան:

— Վիկտ... — դուրս թռավ Խանբեգյանի բերնից, և նրա խոշոր աչքերի մեջ կարծես հանկարծ կրակ վառեցին:

Խալաթի կուրծքն ու փեշերը մեքենայաբար իրար վրա ծալելով, նա խոնարհվեց-դեպի աղախնու դեմքը և, նրա ձեռքերը կամացուկ հեռացնելով աչքերից, հարցրեց մի տարօրինակ անհանգստությամբ.
— Հետո՞... ի՞նչ եղավ... ո՞ւր է... գնա՞ց...
— Սպասում է ձեզ առանձնասենյակում
— Հաա՞: 
Լա՛վ:

Խանբեգյանը շտկվեց և, խալաթի կուրծքն ու փեշերը պինդ գրկած, արագորեն դիմեց դեպի ննջարանը, բայց հանկարծ ետ դարձավ և մոտեցավ աղախնուն, որը շարունակում էր լալ:

— Սո՛ւս, հիմար, ի՞նչ ես լաց լինում, — շշնջաց նա մեղմացած: 
— Բարկացած էի այն խոզերի վրա, դրա համար խփեցի, թե չէ, ուրիշ անգամ ե՞րբ եմ խփել: 
Սուս որա, ամոթ է, Վիկտորիա Պավլովնան կլսի: 
Խո գիտես, որ ես քեզ հոր պես եմ նայում, թե չէ, ինքդ էլ տեսնում ես, պահելու պտուղ չես դու: 
Դե, բավական է (Խանբեգյանը ձեռքով շոյեց նրա գլուխը): 
Եվ լսիր ինչ եմ ասում, ջանիկս: 
Այս րոպեին ինքնաեռը կտանես կտաքացնես, հետո կգաս կարգի կդնես այս սեղանը, սփռոցը կփոխես, ինչ որ հարկավոր է — կարագ, ձու, մեղր, մի խոսքով` ամեն բան — կդարսես: 
Գուցե Վիկտորիա Պավլովնային ներս հրավիրեմ թեյի: 
Իմացա՞ր: 
Դե շուտ, ջանիկս: 
Իսկ ես գնամ հագնվեմ:

Ու արագ քայլերով դուրս գնաց:

2
— Սկանդալ, կատարյալ սկանդալ, — ասաց ինքն իրեն Խանբեգյանը դեմքի այնպիսի մի արտահայտությամբ, որ կարծես լուծողական էր ընդունել, և, խալաթը դեն շպրտելով, սկսեց արագ-արագ հագնվել: 
Ոչինչ նրան այնքան խայտառակ, այնքան ամոթալի չէր թվում, որքան իր այն վայրենի ձայնը, որով, կատաղության գագաթնակետին հասած, կանչում էր աղախնուն: 
Այդ վայրենի ոռնոցն, անշուշտ, լսած պիտի լիներ Վիկտորիա Պավլովնան առանձնասենյակում, որը սեղանատնից մի սենյակով էր միայն բաժանված, և ի՞նչ պիտի մտածեր իր մասին, որ հայտնի էր որպես ծանրաբարո, հավասարակշռված և ըստ ամենայնի կրթված մարդ:

— Այդպես միայն վերջին կինտոն կարող է բղավել, իսկ ես... 
Փո՛ւ, — թքեց նա և մտքումը դրեց հենց այդ օրը մի լավ խրատել իր աղջկան և տղային, որոնց «խոզությունն» էր իսկապես, որ առիթ էր տվել իր անսովոր կատաղության:

— Եվ ո՞ր սատանան այդ կնոջը բերեց հենց այն ժամանակ, երբ ես... 
Սկանդալ, կատարյալ սկանդալ, — կրկնեց նա հայելու առջև շտկելով մազերն ու փողկապը:

Վիկտորիա Պավլովնան այն բանկի գլխավոր հաշվապահի կինն էր, որի դիրեկտորներից մեկն էր Խանբեգյանը: 
Մի տարուց ավելի էր, որ մեռել էր գլխավոր հաշվապահը, բայց դեռես այն ժամանակ, երբ նա ողջ ու առողջ էր, Խանբեգյանը, չնայելով իր տարիքին, չէր կարողանում անտարբեր աչքով նայել նրա կնոջ վրա, որը հազիվ երեսուն տարեկան և շատ գեղեցիկ էր: 
Եվ երբ մի օր անսպասելի կերպով նրան լուր բերին, թե գլխավոր հաշվապահը հանկարծամահ է եղել սրտի արատից, Խանբեգյանն ինքն էլ չիմացավ, թե ինչու մի տարօրինակ ուրախություն զգաց սրտի խորքում: 
Այդ ժամանակ նրա կինը դեռևս կենդանի էր և, չնայելով հարատև հիվանդությանը, ըստ երևույթին, միտք չուներ մեռնելու: 
Ու երբ, երկար տանջվելուց հետո, նա, այնուամենայնիվ, մեռավ, Խանբեգյանը զգաց իրեն որպես վանդակից ազատված մի թռչուն, որը ո՛ւր ուզեր, կարող էր թռչել: 
Այժմ միայն նա հնարավորություն ստացավ լուրջ կերպով մտածելու, թե չի՞ կարող արդյոք այնպես անել, որ Վիկտորիա Պավլովնան իր կինը դառնար:

Սկզբում բավական ծանրակշիռ մի հանգամանք մթագնում էր նրա ուրախությունը և հուսաբեկ անում նրան, այդ այն էր, որ նա մտածում էր, թե ինքը թեև դեռևս ժիր ու առույգ, բայց արդեն մոտ վաթսուն տարեկան մարդ է, մի տասը տարուց հետո արդեն անպետք զառամյալ ծերունի կլինի, այնինչ Վիկտորիա Պավլովնան իրենից կիսով չափ ջահել էր, դեռևս շատ թարմ և այնքան գեղեցիկ, որ ոչ մի դժվարություն չէր կրի մի ջահել ամուսին գտնելու, մանավանդ որ անզավակ էլ էր: 
Բայց շուտով տեսավ, որ այդ կասկածը հիմք չունի: 
Բանն այն է, որ Խանբեգյանի կնոջ մահից հետո Վիկտորիա Պավլովնան նրան ավելի մերձենալու հակամետություն էր ցույց տալիս, տեղի-անտեղի այցելում էր նրան, զանազան խորհուրդներ հարցնելու պատրվակով նկարագրում էր իր նյութական նեղ կացությունն ամուսնու մահից հետո և նույնիսկ մի-երկու անգամ նյութական օգնություն էր խնդրել նրանից:

Թեև Վիկտորիա Պավլովնայի այս վարմունքը մեծ չափով հուսադրում էր Խանբեգյանին, բայց մյուս կողմից մի ուրիշ ոչ պակաս ծանրակշիռ հանգամանք նրան վարանման մեջ էր գցում, — ի՞նչ կասեին իր բարեկամ-ազգականները և, մանավանդ, ի՞նչ կասեին և ի՞նչ աչքով կնայեին իրենց ջահել խորթ մոր վրա իր զավակները, որոնցից ամենամեծը — Միշան, Պետերբուրգի համալսարանի վերջին կուրսի ուսանող էր, իսկ նրանից փոքրը — Վանյուշը, և աղջիկը — Կատյան, գիմնազիոնի 7-րդ և 6-րդ դասարանի աշակերտ և աշակերտուհի:

Այս և այսպիսի մտածումների ու վարանքի մեջ նա շատ անգամ ասում էր ինքն իրեն հուսահատ մարդու վճռականությամբ .«Է՛հ, ի՛նչ ուզում են՝ թող ասեն, ի՛նչ աչքով ուզում են՝ թող նայեն, ես կանեմ իմը: 
Դժվարն առաջին քայլն է: 
Պետք է քաջություն ունենալ այդ քայլն անելու: 
Եվ ես կանեմ այդ քայլը: 
Թող սկզբում տարօրինակ թվա, հետո, ժամանակի ընթացքում, կհաշտվեն: 
Դա շատ բնական է»:

Այժմ էլ, երբ պատրաստվում էր գնալ ընդունելու Վիկտորիա Պավլովնային իր առանձնասենյակում, Խանբեգյանը նույն մտմտուքի մեջ էր: 
«Այժմ, կամ երբեք, այժմ, կամ երբեք, — կրկնում էր նա մեքենայաբար, վերջին անգամ հայելու մեջ դիտելով իրեն և թաշկինակը կոխելով բաճկոնի գրպանը:

Երբ փայլուն կոշիկները հագին, մազերն անգլիական ձևով գագաթի մեջտեղից ուղիղ գծով բաժանած, խնամքով սափրած երեսին հազիվ նկատելի կերպով հոտավետ փոշի ցանած, անցնում էր սեղանատնից գլուխը բարձր ու մեջքը շամփուրի պես շիփ-շիտակ, Դունյան ինքնաեռն արդեն դուրս էր տարել տաքացնելու և դեռ լացակում աչքերով զբաղված էր սեղանը կարգի դնելով:

— Կեցցե՛ս, Դունյա, իմ խելոք աղջիկ, ա՛յ հիմա հասկանում եմ, — ասաց նա մի րոպե կանգ առնելով և դիտելով շուրջը: 
— Միայն շուտ և, որ պատրաստ լինի, եկ ինձ իմաց տուր:

Ու շարունակեց քայլերը դեպի առանձնասենյակ: 
Քայլում էր թեթև, սահուն, առանց մարմնի ծանրություն զգալու:

3
Առանձնասենյակում նրա դեմ ելավ Վիկտորիա Պավլովնան ամբողջովին սևազգեստ: 
Դեմքից ետ էր քաշել սև գլխարկին պատած թանձր սև շղարշը, որի ծայրերը հասնում էին համարյա մինչև գետին: 
Մի անգամ նրա բազմաթիվ երկրպագուներից մեկը, որին ինքը մյուսներից ավելի նախապատվություն էր տալիս, նկատել էր նրան. «Վիկտորիա Պավլովնա, թեև դուք մի քիչ ի չարն եք գործ դնում ձեր ամուսնու հիշատակը, բայց այդ հագուստի մեջ ավելի ևս գեղեցիկ եք»: 
Եվ այդ օրվանից նա չէր ուզում բաժանվել իր սգո հագուստից:

Խանբեգյանը թույլ չտվավ, որ նա մոտենա իրեն, ինքը համարյա թե վազեց դեպի նա և, առանց խոնարհվելու առնելով նրա կարճ սև ձեռնոցի մեջ սեղմված ձեռքը, մոտեցրեց շրթունքներին:

— Որ գիտենաք, Վիկտորիա Պավլովնա, թե ինչու ձեզ այսքան սպասեցնել տվի, անշուշտ կներեք ինձ, — ասաց նա ժպտալով: 
— Ես մի թեթև անախորժություն ունեցա աղախնիս հետ: 
Երևակայեցեք... 
Ինչո՞ւ չեք նստում: 
Խնդրեմ... 
Երևակայեցեք, այսօր մի քիչ ուշ վեր կացա, որովհետև գիշերը շատ ուշ տուն եկա, — ժամը համարյա 2-ն էր, որ ժողովը վերջացավ, — մտնում եմ սեղանատուն, որ թեյ խմեմ, տեսնեմ ինքնաեռը սառը՝ ինչպես կարկուտ: 
Ի՞նչ ծածկեմ մեղքս, ինքս ինձ չկարողացա զսպել և... 
Չէ, ավելի լավ է՝ չպատմեմ: 
Արածս լավ բան չէր, — ավելացրել նա ծանր և լրջորեն:

— Դուք այնպես բղավում էիք, — նկատեց Վիկտորիա Պավլովնան ժպտալով:

Խանբեգյանը թավ հոնքերը բարձրացրեց, դեմքին ծայր աստիճանի տարակուսանքի արտահայտություն տված:

— Վիկտորիա Պավլովնա, — ասաց նա, — կարո՞ղ եք երևակայել, որ ես մինչև այժմ էլ զարմացած եմ մնացել: 
թե որտեղի՞ց դուրս եկավ այդ ձայնը: 
Ես հիմա հասկանում եմ, թե ինչպես մարդիկ, շատ օրինավոր մարդիկ, երբեմն մարդ են սպանում: 
Ծայր աստիճան հուզման րոպեին նրանք անշուշտ, դուրս են գալիս նորմալ դրությունից, կորցնում են հոգեկան հավասարակշռությունը և չեն հասկանում իրենց արածը: 
Մի րոպե, երբեմն մի վայրկյան, և ոճիրն արդյոք կատարված է: 
Այո, մարդ արարածի մեջ, որքան էլ նա քաղաքակրթված և գիտակից լինի, Վիկտորիա Պավլովնա, դեռևս նստած է նախապատմական գազանը: 
Ես այդ փորձեցի ինձ վրա: 
Բայց մյուս կողմից, ասեմ ձեզ, թանկագին Վիկտորիա Պավլովնա, — ավելացրեց Խանբեգյանը մտերմորեն, նստելով նրա դիմաց, — ես մեղավոր չեմ. կնոջս մահից հետո այնպիսի դրություն է տիրում մեր տանը, որ ասել չեմ կարող: 
Ուզեմ-չուզեմ — պիտի ջղայնանամ: 
Առանց այն էլ մեր գործարանում տիրող դրությունը՝ բանվորների պահանջները, գործադուլի սպառնալիքը, մյուս կողմից մեր բանկում երևան հանված վատնումը բոլորովին քայքայել են ջղերս:

— Մի՞թե վատնում է եղել, — հարցրեց Վիկտորիա Պավլովնան հետաքրքրված: 
— Եվ ո՞րքանի:

— Առայժմ մոտ հինգ հազար ռուբլու: 
Ռևիզիան դեռ շարունակվում է:

— Հայտնի՞ են վատնիչները:

— Կասկած կա մի քանիսի վրա:

— Կարելի՞ է իմանալ` ո՛ւմ:

— Ո՛չ, թանկագին Վիկտորիա Պավլովնա, ներեցեք: 
Այսքանը միայն կարող եմ ասել, որ եթե իմանաք, որ եթե իմանաք, թե ո՛ւմ վրա է գլխավորապես կասկածը, ապշած կմնաք: 
Ձեր հանգուցյալ ամուսինը... ա՛յ մարդ: 
Նրա օրով մի կոպեկ, մի կոպեկն ի՞նչ է, մի հատ կոպեկ անգամ չի կորել, իսկ ինչ նա չկա...
Խանբեգյանը չվերջացրեց, որովհետև Վիկտորիա Պավլովնան ռեդիկուլից շտապով հանեց թաշկինակը և սեղմեց աչքերին:

Խանբեգյանը լռեց, դիտելով նրա սպիտակ, անբիծ, ողորկ արմունկները, որոնք բաց էին համարյա թե մինչև ուսերը, հետո, ձեռքով կամացուկ շոշափելով նրա ծունկը, ասաց.
— Ներեցեք, թանկագին Վիկտորիա Պավլովնա, որ նորոգեցի ձեր վիշտը ի՞նչ արած, պիտի համբերեք: 
Ես ինքս էլ ձեր օրին եմ, — ավելացրեց նա թեթև հառաչանքով:

Կարճ ժամանակ անհարմար լռություն տիրեց, որի ժամանակ Վիկտորիա Պավլովնան սպիտակ, նուրբ բատիստի թաշկինակը չէր հեռացնում աչքերից, իսկ Խանբեգյանը շարունակում էր դիտել նրա արմունկներն այն էրոտիկ հայացքով, որ տղամարդն ակամա դրսևորում է կնոջ մարմնի բաց տեղերը տեսնելիս: 
Այդ գեղեցիկ, ջահել, շքեղակազմ կինը երբեք այնպես ցանկալի չէր թվացել նրան, ինչպես այդ րոպեին, և նա շարունակում էր մտքումը: 
«Այժմ կամ երբեք, այժմ կամ երբեք»:

Ու այն միջոցին, երբ նա մտածում էր, թե ի՛նչպես և ի՛նչ խոսքերով պիտի անի իր առաջարկությունը, աղախինը մտավ և հայտնեց, թե թեյը պատրաստ է:

Խանբեգյանը շտապով վեր կացավ:

— Վիկտորիա Պավլովնա, չէի՞ք կամենա ինձ հետ մի բաժակ թեյ անուշ անել:

Վիկտորիա Պավլովնան թաշկինակի ծայրով սրբեց աչքերը, որոնց մեջ արտասուքի հետք անգամ չէր երևում, թաշկինակը նորից պահեց ռեդիկուլի մեջ և նույնպես վեր կացավ:

— Ոչ, շնորհակա՛լ եմ, — ասաց նա, — ես արդեն խմել եմ: 
Ես ձեզ մոտ եկել եմ իսկապես մի խնդիրքով:

— Խնդիրքո՞վ, — վրա բերեց Խանբեգյանը ժպտալով: 
— Ես մինիստր չեմ և խնդիրներ չեմ ընդունում: 
Ես ձեզանից միայն հրամաններ կարող եմ ընդունել, — ավելացրեց նա ծիծաղելով: 
— Համեցեք, համեցեք գնանք, այնտեղ դուք կարող եք հայտնել ինձ ձեր հրամանը:

Եվ Խանբեգյանը, ոչ մի առարկություն չընդունող քնքուշ համառությամբ բռնելով Վիկտորիա Պավլովնայի թհից, առաջնորդեց նրան դեպի սեղանատուն:

Սեղանատանն ամեն ինչ կարգի էր բերված: 
Արծաթե ինքնաեռն ուրախ քլթքլթում էր սեղանի ծայրին: 
Կաթնամանից նոր եռացրած կաթը հանդարտ գոլորշի էր արձակում: 
Գարնանային արևի շողերը ոսկի թեք սյուներ էին պտտեցնում բաց պատուհանների վերևից մինչև հատակը: 
Ու որքան մռայլ էր Խանբեգյանի հոգին աղախնի հետ ունեցած միջադեպի ժամանակ, այնքան ուրախ ու զվարթ էր այժմ այդ լուսավոր, շողշողուն սենյակում, ցանկալի կնոջ ներկայությամբ, և նա զգում էր, թե մի տասը-քսան տարով ջահելացել է ինքը: 
Միշտ լուրջ, միշտ զգաստ, միշտ ծանրախոհ նրա դեմքն այժմ շարունակ ժպտում էր մի տեսակ երանությամբ, որպես թե այլևս ոչ մի կասկած չուներ, որ իր բաղձանքը պիտի կատարվի հենց այժմ, հենց այդ րոպեին: 
«Այո՛, այժմ կամ երբե՛ք... 
Եվ ա՛յժմ, ա՛յժմ միայն», — հաստատապես վճռեց նա:

— Գիտե՞ք ինչ կա, Վիկտորիա Պավլովնա, — ասաց նա մի տեսակ իր հասակին ոչ վայել չարաճճի տոնով, — ձեր հրամանը լսելուց առաջ ես կկամենայի, որ դուք հանեիք ձեր այդ գլխարկն ու ձեռնոցները և մի-մի բաժակ լցնեիք:

Վիկտորիա Պավլովնան ժպտաց, հանեց գլխարկն ու ձեռնոցները և նստեց ինքնաեռի մոտ: 
Խանբեգյանը նստեց նրա դիմաց և սկսեց ախորժակով ուտել: 
Կույսը պատուհաններից ընկնում էր Վիկտորիա Պավլովնայի երեսին և Խանբեգյանի մեջքին: 
Խանբեգյանն այդ դիրքով ավելի հարմարություն ուներ դիտելու Վիկտորիա Պավլովնայի իրեն լավ ծանոթ դեմքը իր զարմանալի կանոնավոր գծերով, փոքր-ինչ կոր քթով և լիրբ կզակով, որի տակից կարծես սպիտակ մարմարից ձուլված բարձրանիստ վիզը գնում նստում էր սև հագուստի անկվածապատ օձիքի մեջ:

«Եվ այսուհետև այսպես կլինի միշտ», — մեղր ու կարադով հացը ծամելով, մտածում էր նա, առանց աչքերը հեռացնելու Վիկտորիա Պավլովնայի դեմքից, երևակայևլով, թե նա արդեն իր կինն է, իր տան տիրուհին, բայց ոչ այդ սև հագուստով, այլ կուրծքն ու թևերը բաց զվարթագույն թեթև, գրգռիչ պենյուարով, ինչպես իր հանգուցյալ կինը նորահարս ժամանակ, որը նույնպես աչքի ընկնող գեղեցկուհի էր ջահել հասակում, իսկ պառաված և մանավանդ հիվանդ ժամանակ արդեն մի զզվելի վհուկի էր նմանում:

— Դուք կաթո՞վ եք խմում, Սերգեյ Պետրովիչ, — հարցրեց Վիկտորիա Պավլովնան, պատրաստվելով բաժակը լցնելու:

— Կաթով, թանկագինս: 
Առանց կաթի միայն երեկոներն եմ խմում:

Վիկտորիա Պավլովնան բաժակը լցրեց՝ կաթի տեղ թողնելով և, Խանբեգյանի առջև դնելով, ասաց լրջորեն, առանց նրան նայելու.
— Ես գիտե՞ք ինչու համար եմ եկել ձեզ մոտ, Սերգեյ Պետրովիչ:

— Ես լսում եմ ձեզ չորս ականջով, թանկագինս:

— Իմ հանգուցյալ ամուսնու մահից հետո ձեզ արդեն հայտնի է իմ դրությունը: 
Ձեր ինձ ցույց տված օգնության համար ես շատ երախտապարտ եմ: 
Բայց այսպես չի կարելի շարունակել: 
Պարազիտ լինելը լավ չէ:

— Վիկտորիա Պավլովնա, այդ ի՞նչ եք ասում, — բացականչեց Խանբեգյանն աչքերը լայն բանալով և դադարելով ծամելուց;
— Ես գիտեմ ինչ որ ասում եմ, — ասաց Վիկտորիա Պավլովնան հաստատուն ձայնով և աչքերը վար թողած: 
— Քանի ամուսինս կենդանի էր, ես ոչ մի կարոտություն չէի քաշում: 
Շատ հարուստ չէինք ապրում, իհարկե, բայց և ոչ աղքատ, բայց հիմա... 
Մեր, այսպես ասած, հարուստ կամ ունևոր ընտանիքների ամենամեծ ցավը և դժբախտությունն այն է, որ այդպիսի ընտանիքներում կինը սովորել է ապրել մարդու հաշվին: 
Եվ զարմանալի չէ, որ մարդու մահից հետո նա մնում է անել դրության մեջ, սրա-նրա ձեռքին նայելով, ինչպես, ահա, ես... 
Սա անտանելի է: 
Ես արդեն զգում եմ, որ կամաց-կամաց կորցնում եմ իմ արժանապատվությունը, դադարում եմ ինքս ինձ հարգելուց... 
Այսպես չի կարելի շարունակել: 
Ես ջահել եմ, ես առողջ եմ, ես կարող եմ աշխատել և ինչո՞ւ չաշխատեմ...
Վիկտորիա Պավլովնան խոսում էր, ըստ երևույթին, անկեղծ հուզումով, որից նրա դեմքը փոքր-ինչ շառագունել էր, և կզակը դողդողում էր թեթևակի, ընդսմին բնավ չէր նայում Խանբեգյանին:

Իսկ Խանբեգյանը բոլորովին դադարել էր ուտելուց, արմունկներով սեղանին կռթնած, գլուխն առաջ էր տարել և զարմացած նայում էր նրա վար թողած աչքերին, որոնց վրա երկար սև թերթերունքները նույնպես դողդողում էին հուզմունքից:

— Եվ ահա, Սերգեյ Պետրովիչ, — շարունակեց Վիկտորիա Պավլովնան, — ես եկել եմ խնդրելու ձեզ, որ ինձ որևէ աշխատանք տաք, որևէ պաշտոն ձեր բանկում կամ գործարանում...
— Գործարանո՞ւմ, — բացականչեց ակամա Խանբեգյանը և, ետ ընկնելով աթոռի մեջքին, սկսեց ծիծաղել:

— Հա, ինչո՞ւ չէ, — մեքենայաբար արտասանեց Վիկտորիա Պավլովնան, շփոթված նրա ծիծաղից, և բոլորովին շառագունեց:

— Ի՞նչ պաշտոն կկամենայիք, թանկագինս, — մի քիչ հեգնանքով և մի քիչ քնքշաբար հարցրեց Խանբեգյանը, նորից կռթնելով սեղանի վրա:

— Ես չգիտեմ... 
Դո՛ւք պետք է ասեք:

— Ծխախոտ կարո՞ղ եք լցնել, ծխախոտ կարո՞ղ եք մաքրել, տեսակների բաժանել, ծխախոտի փոշուն կդիմանա՞ք: 
Գիտե՞ք, որ մեր բանվորներից ու բանվորուհիներից համարյա մեկը չկա, որ վարակված չլինի թոքախտով: 
Թե ձեր խոսքը գրասենյակի մասին է, այնտեղ էլ այնպիսի կոպիտ և անտաշ մարդիկ են նստած, որ մի րոպե չեք դիմանա: 
Գալով բանկին, ի՞նչ պաշտոն կարող եք կատարել այնտեղ: 
Հաշվապահություն կամ հաշվետարություն գիտե՞ք: 
Երևի չգիտեք: 
Մեքենագրություն երևի նույնպես չգիտեք: 
Հասարակ ռեգիստրա՞տորչա: 
Ոչինչ բան է: 
Է, ուրիշ ի՞նչ է մնում այնտեղ, — ուբո՞րշչիցա...
Եվ Խանբեգյանը սկսեց նորից բարեսիրտ կերպով ծիծաղել:

Վիկտորիա Պավլովնան նստած էր բոլորովին շփոթված, որով նրա դեմքն ավելի ևս գեղեցկացել էր:

— Իհարկե, ինձ համար ավելի հարմար կլիներ, որ վարժուհի դառնայի, — ասաց նա կամաց, — բայց ցավն այն է, որ ես սիստեմատիկ կրթություն չեմ ստացել, գիմնազիայում սովորածս էլ համարյա թե մոռացել եմ:

— Տեսնո՞ւմ եք, — վրա բերեց Խանբեգյանը լեզուն ծլմփացնելով, — շատ լավ բան եք մտածել, բայց…	ոչինչ չի դուրս գալիս:

Նա վեր կացավ և, ձեռքերն անդրավարտիքի գրպանները կոխելով, սկսեց անցուդարձ անել սենյակի երկայնքով:

Բավական երկար ժամանակ լռություն տիրեց, լսվում էր միայն ինքնաեռի քլթքլթոցը և Խանբեգյանի քայլերի ձայնը:

Խանբեգյանը անցուդարձ էր անում, հետզհետե արագացնելով քայլերը, և մեքենայաբար կրկնում մտքում. «Այժմ, կամ երբեք, այժմ, կամ երբեք»:

Հանկարծ ինքն էլ չիմացավ, թե ինչպես, կանգ առավ սեղանի առջև, ձեռքերը դրեց սեղանի վրա և ամբողջ մեջքով առաջ թեքվեց դեպի Վիկտորիա Պավլովնան այնպես, որ շատ քիչ տարածություն էր մնում նրանց դեմքերի միջև:

— Ես մի ուրիշ բան եմ ուզում առաջարկել ձեզ, Վիկտորիա Պավլովնա, — ասաց նա շատ լուրջ կերպով և առանց շփոթվելու, — մի բան, որ մինչև այդ րոպեն ամենքին չէր սպասում իրենից: 
— Միայն մի պայմանով, — որ ինձ կլսեք բոլորովին հանգիստ կերպով և հանգիստ էլ կպատասխանեք — այո, կամ ոչ:

— Ես ձեզ չեմ հասկանում, — զարմացած ասաց Վիկտորիա Պավլովնան, ակամա դեմքը ետ քաշելով:

— Առաջարկս ահա թե ինչ է, — շարունակեց Խանբեգյանը, — համաձա՞յն եք իմ կինը լինելու:

Թեև Վիկտորիա Պավլովնան նրա տոնից և վարմունքից, ըստ երևույթին, ուրիշ բան չէր սպասում, բայց և այնպես այնքան շփոթվեց, որ պարզապես չիմացավ ինչ պատասխանի և միայն ապուշ-ապուշ նայում էր նրա դեմքին:

— Ես, իհարկե, ջահել չեմ, — վրա բերեց Խանբեգյանը, այս անգամ արդեն շփոթվելով, — իմ տարիքը գուցե...
Ու չվերջացրեց, որովհետև Վիկտորիա Պավլովնան հանկարծ վեր կացավ և, առանց նայելու նրան, առանց ձայնծպտուն հանելու, սկսեց գլխարկը ծածկել:

Խանբեգյանը տեղնուտեղը քար կտրեց:

— Ես ձեզ վիրավորեցի՞, — թոթովեց նա:

— Ոչ,
— Հապա...
— Թույլ տվեք ինձ գնամ:

— Առա՞նց պատասխանելու:

— Առայժմ ոչ... այս րոպեին ոչ...
— Հապա ե՞րբ:

— Չգիտեմ:

Վիկտորիա Պավլովնան, մեջքը դեպի նա արած, արագորեն հագավ ձեռնոցները, ուղղեց գլխարկի սև շղարշը և ռեդիկուլը առնելով դիմեց դեպի դուռը:

Խանբեգյանը հետևեց նրան մինչև նախասենյակ:

— Լսեցեք, Վիկտորիա Պավլովնա, — ասաց նա, համարյա զոռով պահելով նրան, — այս օրերս ես մեկնելու եմ Պետերբուրգ բանկի գործերով և շատ եմ խնդրում, որ եթե ոչ այսօր, գեթ վաղն ինձ պատասխանեք, կպատասխանե՞ք:

— Չգիտեմ:

— Ոչ, աղաչում եմ, պատասխանեցեք: 
Թող բացասական լինի ձեր պատասխանը, միայն թե պատասխանեցեք, անպատճառ պատասխանեցեք: 
Այո՞:

— Լավ:

— Ե՞րբ:

— Վաղը:

— Ի՞նչպես: 
Սպասե՞մ ձեզ, թե…
— Կգրեմ:

— Ինձ մեկ բառ էլ բավական կլինի, — այո, կամ ոչ: 
Լսո՞ւմ եք, Վիկտորիա Պավլովնա — այո, կամ ոչ, — կանչեց նրա հետևից Խանբեգյանը, երբ նա արդեն իջնում էր մարմարի լայն սանդուղքներով և շուտով ծածկվեց ներքևում:

4
Հետևյալ օրը առավոտից մինչև երեկո Խանբեգյանն անհամբեր սպասում էր Վիկտորիա Պավլովնայի նամակին: 
Սպասողական դրության մեջ, ոչ մի բանի վրա չէր կարողանում կենտրոնանալ: 
Մոռացել էր բանկում երևան հանված վատնումը, որ վերջին օրերր շատ էր զբաղեցնում նրան, նույնիսկ հետին գծի վրա էր քաշվել գործարանի բանվորների պահանջը աշխատավարձի հավելման մասին, որը քիչ մտահոգություն չէր պատճառում նրան: 
Այն րոպեից, երբ նախորդ օրը Վիկտորիա Պավլովնան հեռացավ նրանից, նա աշխատում էր վերլուծել այդ կնոջ հոգեբանական դրությունը և տարօրինակ վարմունքն իր առաջարկությունից հետո, որպեսզի պարզեր, թե ի՛նչ պատասխան կստանար, դրակս՞ն, թե բացասական, և որքան գլուխ էր կոտրում, ոչ մի եզրակացության չէր կարողանում հանգել: 
Եվ որքան ուշանում էր պատասխանը, այնքան նրա աղայի լարված դրությունը սաստկանում էր: 
«Թող բացասական լինի պատասխանը, միայն թե շուտով վերջանա այս անտանելի դրությունը», — ասում էր նա ինքն իրեն երեկոյան դեմ իր առանձնասենյակում արագ քայլելով մի անկյունից մյուսը:

Այդ միջոցին աղախինը մտավ և հայտնեց, որ մի պառավ կին ուզում է տեսնել նրան:

Խանբեգյանը կարծես հանկարծ թևեր առավ: 
Այդ պառավ կինը, անշուշտ, Վիկտորիա Պավլովնայի կողմից էր և բերել էր սպասված պատասխանը: 
Եվ հրամայեց աղախնուն, որ իսկույն ներս հրավիրել նրան:

Անհամարձակ քայլերով ներս մտավ պառավ կինը և կանգ առավ դռան մոտ այնպիսի մի վախկոտ կեցվածքով, որ կարծես ուզում էր անտեսանելի մնալ: 
Նա ոչնչով չէր տարբերվում փողոցների անկյունում նստած մուրացիկ կանանցից, — փոքրիկ, լղար, խորշոմած դեմքով, լացակում աչքերով, գլխին մի սև, հնությունից դեղնած շալ, հագին ծակոտկեն մի դեյրա, ոտներին կրունկների հետևի մասը ներս ծալված տղամարդու հնամաշ չուստեր, այդ բոլորի հետ միասին նրա գլուխը փոքրիկ մարմնի վրա անդադար շարժվում էր, որը նրա լացած աչքերի հետ չափազանց խղճալի տեսք էր տալիս նրան:

Խանբեգյանը կանգ էր առել և երկար նայում էր նրան ապշած: 
Վիկտորիա Պավլովնան չէր կարող այդպիսի մի կնոջ ձեռքով ուղարկել իր պատասխանը: 
Հետո, ի՞նչ էին նշանակում այդ լացակում աչքերը, այդ արցունքները, որոնք պլպլում էին նրա դեմքի խորշոմների մեջ:

— Ո՞վ ես, ի՞նչ ես ուզում, — հարցրեց նա վերջապես:

— Շուշանի մերն եմ, աղա ջան, — պատասխանեց պառավը լալագին ձայնով:

— Շուշա՞ն... ի՞նչ Շուշան:

— Շուշան Մարտիրոսովի:

— Ո՞վ է Շուշան Մարտիրոսովը, ես քեզ չեմ հասկանում:

— Էն, որ ձեր փաբրիկումը բանում էր:

— Չեմ ճանաչում, չգիտեմ:

— Հա, աղա ջան, դու չես գիտենա: 
Ձեր ուպրավլաուչին գիդա:

— Լավ, հետո՞:

Պառավը փղձկաց և փղձուկի միջից հազիվ կարողացավ արտասանել:

— Չարդ տարավ...
— Մեռա՞վ:

— Մեռավ, աղա ջան, մեռավ, մեռավ նաչարս...
Պառավն, ըստ երևույթին, զսպում էր իրեն, որ բարձրաձայն լաց չլինի այդ աղա մարդու առաջ, որից իրեն հեռու էր զգում, ինչպես երկինքն երկրից, բայց և այնպես մայրական կսկիծը հաղթեց, և նա, շալի ծայրով ծածկելով աչքերը, սկսեց հեկեկալ:

— Լավ, ես ի՞նչ անեմ, որ մեռավ, — ասաց Խանբեգյանը զարմացած նայելով նրա փոքրիկ մարմնին, որ ամբողջապես ցնցվում էր հեկեկանքից դռան մոտ կուչ եկած:

— Չոր տափին մնացինք, աղա ջան…	իրեք որբերով... մեր տեր ու տիրականը նա էր, աղա ջան…	սրանից եդը ի՞նչ պտի անենք, ի՞նչ պտի անենք…
Խանբեգյանը հոնքերը կիտեց: 
Չէր իմանում ի՛նչպես վերջ տա այդ իրեն համար անախորժ տեսարանին և մի բան ասած լինելու համար հարցրեց.
— Շա՞տ ժամանակ էր հիվանդ:

— Հա, աղա ջան, շատ վախտ էր հիվանդ, — աչքերը սրբելով ասաց պառավը, — համա ըսկի մի օր էլ բանից եդ չէր ընգել: 
Էրեգ չէ, մեկ էլ ըռավոտն էլ սաղ-սալամաթ վեր կացավ, գնաց փաբրիկը, համա ըրիգունը տուն եկավ թե չէ, բերնիցը կոլմ-կում արին գցեց, հննա, աղիս ասեմ, արինը ոնց որ կժիցը թափես... 
Վո՛ւյ, վո՛ւյ, քոռանա աչքերս, քոռանա աչքերս, — թակեց ծնկներին պառավը, — արնաքամ ըլավ նաչարս, արնաքամ, աղա ջան, ոնց որ հավի ճիտը կտրես դեն գցես…



 --------------------------------------- 


— Չէ՞ր բժշկվում:

— Ըսկի չէինք կարում ծերը ծերին գցի, դոխտուրի ու դեղի փողը ո՞րդիան էր, ինչ իմ նաչար փեսեն սալդատ չէր գնացել, էլի քչից-շատից…
— Լավ, լավ, — կտրեց պառավի խոսքը Խանբեգյանը, զգալով, որ նրա պատմո՛ւթյունը երկար է լինելու: 
— Հիմի ասա, ինչի՞ ես եկել ինձ մոտ, — հարցրեց նա, շատ լավ իմանալով, որ եկել էր օգնություն խնդրելու:

— Ասեմ, աղա ջան, ընչի եմ եկել: 
Գիդամ, որ սա իմ տեղը չի, համա ճարը կտրածր ի՛նչ չի անի: 
Էրեգ էլ, ըսօր էլ գնացի ձեր ուպրավլաուչի մոտ, որ մի քիչ փող տա, նաչարիս տանեմ հողին պահ տամ, ասեց, թե իբր ժալովնեն ստացել պրծել ահալա մի երեք մանեթ էլ էս գլխից ա տարել, ու դարդակ ճամփա դրեց: 
Ինչքան խնդրվեցի, ինչքան աղաչեցի, պաղատեցի, ասի՝ բա ընչկլի ե՞փ մեռելս տափին պտի մնա — ըսկի մի գրոշ էլ ա չհանեց, չտվեց: 
Հըմի, աղա ջան, ճարս կտրած, քե մոտ եմ եկել, ումիկս դու ես: 
Էն իմ խեղճ նաչարը — վա՛յ, քոռանա քու մերը, Նատո ջան, — որ ասես չէր հվանում ձեր էդ ուպրավլաուչուն, ասում էր փիս մարդ ա, համա քեզ, աղա ջան, շատ էր գովում, ասում էր, որ...
— Լավ, լավ, — հոնքերը տհաճությամբ կիտելով, շտապեց նորից ընդհատել պառավին Խանբեգյանը և, երեք ռուբլիանոց մի ծալծլած թղթադրամ դնելով նրա բուռը, ասաց. — գնա, եթե պակաս կլինի, դիմիր ֆաբրիկի բանվորներին ու բանվորուհիներին, երևի նրանք էլ մի-մի բան կտան իրենց ընկերուհու թաղման համար:

Պառավը դուռը բաց արավ, նայեց թղթադրամին, հետո Խանբեգյանին այնպիսի մի հայացքով, որ Խանբեդյանը քաջություն չունեցավ ընդունելու և երեսն ակամա շուռ տվավ: 
Այնուհետև պառավը մի թառանչ քաշեց, դարձավ ու սուս ու փուս դուրս գնաց:

«Շնորհակալություն չհայտնեց... և իրավունք ուներ», — ասաց Խանբեգյանն ինքն իրեն պառավի հանդիմանական հայացքի ազդեցության տակ, հետո, մտածելով, որ նա նախասենյակում կարող էր որևէ բան գողանալ, շտապով դուրս գնաց պառավի հետևից:

Պառավին վրա հասավ այն ժամանակ, երբ նա հագի լայն չուստերը շլմփացնելով մեկ-մեկ չափում էր սանդուղքի մարմարե աստիճանները, ախ ու վիշով ցած իջնելով: 
Իր փոքրիկ մարմնով, կորացած մեջքով նա այնքան խղճալի էր թվում վերևից, որ Խանբեդյանը քիչ մնաց ետ կանչեր նրան իր տված երեք ռուբլուն մի քանի ռուբլի էլ ավելացնելու, բայց հետո մտածեց. «Չէ, վատ կսովորի», և ուզում էր ներս մտնել, երբ հանկարծ լսվեց դռան զանգակի ձայնը: 
Նա կանգ առավ և սպասում էր, թե ո՛վ կլինի:

Աղախինը դուրս եկավ և վազեց ներքև դուռը բանալու: 
Մի րոպեից հետո նա սկսեց վերև վազել մի նամակ ձեռքին:

«Վերջապես», — բացականեց մտքումը Խանբեդյանը և զգաց, որ հանկարծ մի տարօրինակ դող բռնեց իր ամբողջ մարմինը: 
«Այո՞, թե ոչ, այո՞, թե ոչ» — գրամեքենայի պես սկսեց թրխկթրխկացնել նրա գանգում ուղեղը:

Նա շտապով պատռեց ծրարը և ձեռքերը դողալուց մի անգամից չկարողացավ նամակը հանել միջից:

Նամակի մեջ գրված էր միայն մի բառ. «Այո»: 
Ոչ թիվ, ոչ ստորագրություն — ոչինչ չկար:

Խանբեգյանը ակամա ժպտաց, նամակի թուղթը կամացուկ խփեց աղախնի քթին, պատանու աշխույժով կրնկի վրա շուռ եկավ, որ ներս մտնի, բայց հանկարծ, լուրջ դեմք առած, դարձավ աղախնուն և ասաց.
— Դունյա, շուտ, վազիր այն պառավի հետևից, ետ կան չիր և բեր ինձ մոտ:

Դունյան ներքև վազեց:

Խանբեգյանը վերադարձավ առանձնասենյակ, նստեց գրասեղանի մոտ, նամակը դրեց առջևը և աչքը չէր հեռացնում կախարդական «Այո»-ից: 
Նամակի թղթից հոտավետ օծանելիքի սուր բուրմունք էր խփում նրա քթին: 
Սիրտը սաստիկ բաբախում էր, կարծես կուրծքը ծիտ էր մտել և թըրթըռում էր այնտեղ:

Աղախնու ուղեկցությամբ պառավը մտավ, կուչ եկավ առաջվա տեղը, դռան մոտ, և իր լացակում աչքերը հարցական հայացքով տնկեց Խանբեգյանի երեսին:

Խանբեգյանը դուրս քաշեց գրասեղանի գզրոցը, միջից հանեց մի ծալ թղթադրամներ և, առանց իմանալու, թե որքան էր, տվավ նրան:

— Էն տվածս քիչ էր, — ասաց նա, — առ էս էլ, հիմի, կարծում եմ, բավական կլինի:

Պառավն, ըստ երևույթին, իր ամբողջ կյանքում այդքան փող չէր տեսել իր ձեռքին: 
Սկզբում չհավատաց իր աչքերին, շուտ-շուտ ձեռքի ափը բաց էր անում, նայում փողերին, նորից խփում, նորից բաց անում, հետո հանկարծ մոտեցավ Խանբեդյանին, ուզեց չոքել նրա առջև և համբուրել նրա ձեռքը, բայց Խանբեգյանը շտապով ետ ու ետ քաշվեց, ակամա տհաճություն զգալով նրա ձեռքի շոշափումից:

— Գնա, գնա, մայրիկ, — ասաց նա մեղմորեն և իսկույն մտածեց, որ իր տարիքին ավելի շուտ «քույրիկ» ասելը կսազեր. ինձ շնորհակալություն հարկավոր չէ:

— Վո՛ւյ, ո՞նց շնորհակալ չըլեմ, աղա ջան, — բացականչեց պառավը, — դու որ իմ խեղճ նաչարին տափի վրա չթողիր…	Վույ, քու արևը շատ ապրի, աղա ջան, ինչքան որ պակսեց իմ նաչարից, էնքան օր...
— Дуня, выведи ее, — պատվիրեց Խանբեգյանն աղախնուն, որը զարմացած դիտում էր իրեն անհասկանալի և այդ տան մեջ տարօրինակ տեսարանը:

Խանբեգյանն ուզում էր կարելույն չափ շուտ ազատվել այդ կպչուն պառավից, որպեսզի նստի և մի լավ մտածի այն խենթացնելու չափ երանավետ օրերի մասին, որ իր հետևից բերելու էր «Այո»-ն:

Դունյան բռնեց պառավի թևից և դուրս տարավ:

5
Կնոջ մահից հետո կրկին ամուսնանալու միտքը չէր հեռանում Խանբեգյանի գլխից՝ երկու պատճառով: 
Նախ այն պատճառով, որ տունը կատարյալ վերանա էր դարձել, ոչ մի բան իր տեղը չէր, ոչ մի բան իր ժամանակին և ինչպես հարկն էր չէր կատարվում, բարեկամների այցելությունը կտրվել էր, տղան ու աղջիկը բոլորովին սանձաթող էին եղել, երբ ուզում և ուր ուզում` գնում էին, դասերը չէին պատրաստում: 
Մի խոսքով` տանտիկնոջ և մոր հսկող զսպող աչքը վերացել էր և այդպես շարունակել այլևս անկարելի էր:

Երկրորդ պատճառը, որ պակաս զորավոր չէր, քան առաջինը, այդ այն էր, որ Խանբեգյանը, իբրև տղամարդ, պարզապես կնոջ կարիք էր զգում, այնպիսի մի կնոջ, որը, բացի ընկեր-ամուսին լինելուց, լիուլի գոհացում տար իր արուի պահանջներին: 
Բանն այն է, որ, չնայելով իր մոտ 60-ամյա հասակին, իր վարած ժուժկալ կյանքի և ամենօրյա ֆիզիկական մարզանքների շնորհիվ նա դեռևս առույգ երիտասարդի չափ առնական ուժ ու կորով էր զգում իր մեջ, և թեպետ ըստ ամենայնի հնարավորություն ուներ մի «կոմպանիոնովուհի» պահելու իր տանը հատկապես այդ «պաշտոնի» համար տեղ փնտրող ֆրանսուհիներից կամ գաղտնի կապ հաստատելու որևէ թեթևաբարո կնոջ հետ, որպիսիք շատ կային իր ծանոթ շրջանում, բայց իրեն թույլ չէր տալիս այդ քայլն անելու, որովհետև կարծում էր, որ դրանով նախ՝ անարգած կլիներ իր հանգուցյալ կնոջ հիշատակը, երկրորդ՝ «կոմպանիոնուհու» իսկական դերը գաղտնի չէր կարող մնալ տղայից ու աղջկանից, որոնք այդ բանը հասկանալու համար արդեն հասունացած էին, և երրորդ` որևէ թեթևաբարո կնոջ հետ հարաբերություն ունենալն անվայել կլիներ իր անվանը, դիրքին և, մանավանդ, հասակին, որը քիչ չէր զսպում նրան որևէ թեթևամիտ քայլ անելուց:

Պետք էր օրինավոր ամուսնություն, օրինավոր կին, «աստծու և մարդկանց առջև», որի հետ կարողանար առանց քաշվելու, առանց ամաչելու, բաց ճակատով իր տանը, իր զավակների մոտ նստել-վեր կենալ, հյուր գնալ, հյուր ընդունել և երևալ հասարակության մեջ:

Այդ կինը կարող էր լինել Վիկտորիա Պավլովնան, միմիայն նա և ուրիշ ոչ ոք: 
Թեպետ նա շատ էր կասկածում, թե այդ նորատի կինը, որը իր հանգուցյալ ամուսնուց զավակ չէր ունեցել, կարող լիներ գեթ չնչին չափով փոխարինել իր հանգուցյալ կնոջը` իբրև մայր և տանտիկին, բայց իբրև սոսկ կին իր ջահելությամբ և գեղեցկությամբ այնքան տենչալի էր թվում նրան, որ պատրաստ էր ուրիշ ոչ մի պահանջ չառաջադրելու նրան:

Եվ այժմ, երբ նրա ուրախությունից դողդողացող ձեռքին թրթռում էր նամակի բուրավետ թուղթը, որի վրա գրված էր կանացի անվարժ, անկանոն բարակ գրերով մի բառ միայն — «Այո», նա արյան այնպիսի մի հորդում էր զգում երակների մեջ, որ կարծում էր, թե մի քսան տարով ջահելացել է ինքը, և մկանները պողպատ են կտրվել: 
Նա ետ ընկավ թիկնաթոռի մեջքին, ձեռքերը տարածեց այս ու այն կողմը խաչելության ձևով, ատամները պինդ սեղմեց իրար և կուրծքը դուրս ձգեց մկանների այնպիսի ուժգին լարումով, որ թիակները ճռճռացին մեջքի վրա.
Սարեր տվեք ինձ, սարեր կործանեմ,Ծառը արմատով գետինեն հանեմ,Սուր ակռաներովս երկաթ կծամեմ,Մեջս արքան ում, ասեք, ի՞նչ անեմ, —
արտասանեց նա Գամառ-Քաթիպայի մի ոտանավորի խոսքերն այն ձևով, ինչ ձևով որ լսել էր մի ժամանակ հայ բեմի վրա իրեն տրագիկ երևակայող մի դերասանից, որը բացի հուժկու ձայնից ուրիշ ոչ մի շնորհք չուներ:

Մի րոպե նրա միտքը կանգ առավ այդ դերասանի վրա: 
Այն ժամանակ նրան շարունակ տեսնում էր կլուբում կոկ հագնված, սրածայր բեղերով, փայլուն ցիլինդրով, գեղեցիկ կանանց հետ: 
Իսկ այժմ երբեմն հանդիպում էր նրան Փողոցում մազակալած երեսով, հնոտիների մեջ, պատռած կոշիկներով, մի ոտը կաթվածահար քարշ տալիս, ձեռնափայտին ղիմհար տված: 
«Մենք պետք է որ հասակակից լինենք, — մտածեց Խանբեգյանը, — ինչո՞ւ ես այսպես պահպանվել եմ, իսկ նա…»:

— К чорту! — բացականչեց տեղից վեր թռչելով, — ո՞րտեղից միտս եկավ այդ ավերակը,..
Բնազդաբար զգաց, որ եթե շարունակի մտածել իրեն հասակակից այդ «ավերակի» մասին, կարող է այդ րոպեին իրեն տիրող ֆիզիկական զգացողությանը և հոգեկան տրամադրությանը միանգամայն հակադիր եզրակացության հանգել, ուստի կտրուկ կերպով վանեց իրենից այդ մտքերը և, ետ ու առաջ քայլելով, սկսեց մտածել, թե այժմ ի՛նչ պիտի անի:

Այժմ, որ արդեն առել էր Վիկտորիա Պավլովնայի համաձայնությունը, իր ամենաառաջին անելիքը համարեց այն, որ իր կրկին ամուսնանալու որոշումը հենց այդ երեկո հայտնի տղային և աղջկան: 
Ուրիշ պարագաներում նա շատ կդժվարանար այդ բանն անել, բայց այդ երեկո մի շատ հարմար առիթ ներկայացավ, որից և վճռեց օգտվել: 
Բանն այն է, որ Վանյուշն ու Կատյան ճաշից հետո դուրս էին գնացել, առանց հորը հայտնելու, թե ուր են գնում և — ժամը արդեն տասն էր — դեռ չէին վերադարձել: 
Թեև այդ առաջին անգամը չէր և այդ բանի համար նրանք ամեն անգամ նկատողություն էին ստացել հորից, բայց այս անգամ Խանբեգյանը վճռեց այնպես ձևացնել, թե այլևս չի կարող հանդուրժել այդ «ինքնակամությունը», և այն համոզումը թելադրել նրանց, թե այդ «ինքնակամությանը» մի անգամ առմիշտ վերջ տալու համար է, որ ինքը «հարկադրված» է կրկին ամուսնանալ, մանավանդ, որ նրանք տանն էլ շատ անկարգ են պահում իրեց` վերահսկող աչք չունենալու պատճառով:

Այս մտորումների մեջ նա երկար ժամանակ իր եռանդուն քայլերով անցուդարձ էր անում առանձնասենյակում, անհամբեր սպասելով տղայի ու աղջկա վերադարձին, երբ, վերջապես, նախ նախասենյակում, հետո մի սենյակ այն կողմը — ճաշասենյակում լսեց նրանց ոտքերի և խոսակցության ձայնը: 
Դուրս գնաց, անցավ մութ հյուրասենյակով և մտավ ճաշասենյակ այն ժամանակ, երբ աղախինը սառած ինքնաեռը գրկած դուրս էր տանում, ըստ երևույթին, տաքացնելու:

6
Վանյուշը, գիմնազիստի սպիտակ երիզավոր գլխարկը դեպի ծոծրակը ետ գցած, նստած էր ճաշասեղանի մոտ, ոտները երկար ու մեկ մեկնել էր սեղանի տակ, շվշվացնում էր և մատներով թմբկահարում. էր սեղանի ծայրը: 
Իսկ աղջիկը, գիմնազիստուհու սրճագույն շրջազգեստով և սև գոգնոցով, բուֆետից ուտելիքներ էր հանում ընթրելու համար:

Հոր մտնելուն պես Վանյուշը դադարեց շվշվացնելուց, առանց շփոթվելու, դանդաղորեն վեր կացավ, գլխարկը վերցրեց գցեց աթոռներից մեկի վրա և սկսեց երկու ձեռքի ափերով շտկել մազերը: 
Նա իր տարիքին անհամեմատ բարձր և շատ բարակ տղա էր, հորը շատ նման, երևում էր, որ հասուն հասակում հոր կատարյալ պատճենը դուրս կգար: 
Կատյան, ընդհակառակը, համեմատաբար ցածրահասակ էր, գիրուկ, արդեն նկատելի հասուն կրծքով և հոր հետ ոչ մի նմանություն չուներ: 
Խանբեգյանն ասում էր, որ տղան իրեն է գցել, իսկ աղջիկը` մորը:

— Պապա, դուք դեռ տա՞նն եք, — դիմեց նրան աղջիկը:

— Այո, ես դեռ կլուբ չեմ գնացել, ձեզ էի սպասում, թե՞ երբ, վերջապես, կբարեհաճեք շնորհ անել տուն դառնալու, որ նստենք և այս անգամ արդեն շատ լուրջ կերպով խոսենք:

— Ինչի՞ մասին:

— Այն մասին, որի համար ես շատ անգամ եմ ձեզ հանդիմանել, և դուք ոչ մի նշանակություն չեք տվել իմ խոսքերին, կարծես թե ես ձեր հայրը չեմ այստեղ, այլ մի օտար մարդ, որը ոչ մի իրավունք չունի խառնվելու ձեր գործերին: 
Քանի՞ անգամ եմ ասել ձեզ, որ դուք ձեր իրավունքը չպիտի համարեք առանց իմ թույլտվության ե՛րբ ուզենաք և ո՛ւր ուզենաք` գնալ և վերադառնալ՝ երբ քեֆներդ տա:

— Պապա, զարմանալի մարդ եք, ճշմարիտ, — վառվեց աղջիկը և հուզմունքից նրա գեղեցիկ դեմքը կարմրեց. — այնպես եք խոսում, որ կարծես թե մենք երեխաներ ենք և ամեն մի չնչին բանի համար պետք է անպատճառ թույլտվություն խնդրենք:

— Ինչպե՞ս, — բարձրացրեց ձայնը հայրը, իր խոշոր աչքերը թավ հոնքերի տակից ոլորելով աղջկա վրա: 
— Այդ համարձակությունն էլ ես ստացել, հա՞: 
Լա՛վ է, շա՛տ լավ է, կեցցես: 
Չնչին բան է, հա՞, որ մի աղջիկ թրև գա փողոցներում աստված գիտե ո՛ւմ հետ և տուն դառնա կեսգիշերին:

— Պապա, — միջամտեց Վանյուշը շատ հանգիստ կերպով, բայց առանց համարձակվելու նայել նրան, — նախ` հիմա կեսգիշեր չէ, և երկ...
— Ձայնդ կտրի՛ր, — հանկարծ պայթեց հայրը համբերությունից ելած: 
— Հիմի էլ դո՞ւ: 
Ես ձեզ հետ չեմ խոսում դիսկուսիա բանալու համար: 
Ես ինչ որ ասում եմ, այնպես էլ պե՛տք է լինի, այլապես ոչ ե՛ս եմ ձեր հայրը, և ոչ էլ դո՛ւք եք իմ որդիքը: 
Վաղը չէ մյուս օրը քննություններ ունեք, փոխանակ տանը նստելու և լուրջ կերպով պատրաստվելու, որ չխայտառակվեք և չխայտառակեք ինձ, դուք ամբողջ օրը չեք իմանում ինչ եք անում և ո՛րտեղ եք թրև գալիս: 
Ես դեն ածովի փողեր չունեմ, որ ամեն անգամ տանեմ ձեր դիրեկտորի և ուսուցիչների բուռը կոխեմ, որ մի կերպ անցկացնեն ձեզ: 
Փողը — ջհանդամը, բայց այն նվաստացո՞ւմը, որ ես զգում եմ: 
Թե որ երեխա չեք, պետք է որ այդ հասկանաք, բայց որ չեք հասկանում, ուրիշ ի՞նչ կերպ վարվեմ ձեզ հետ ասացեք, խնդրեմ:

Խանբեգյանի բարկությունը ավելի շատ ձևական էր, քան իսկական, իբրև նախապատրաստություն իր կրկին ամուսնանալու որոշումը նրանց աչքերում արդարացնելու համար: 
Եվ երբ տեսավ, որ իր ցասկոտ խոսքերն իրենց ազդեցությունը գործեցին, կամաց-կամաց մեղմացավ, մանավանդ որ աղջիկը լացակում, կարմրատակած աչքերով խռոված նստել էր սեղանի մոտ, իսկ տղան, ձեռքերը անդրավարտիքի գրպանները կոխած, իր երկար ոտներով չափում էր սենյակի երկայնքը և չէր համարձակվում ձայն հանել:

— Ես, իհարկե, հասկանում եմ ձեզ, — ասաց հայրը մեղմացած տոնով, բայց աշխատելով ցույց չտալ, թե զիջում է նրանց, — ձեր մոր մահից հետո կիսով չափ որբ եք մնացել, տանը մարդ չկա, եկող-գնացող չկա, որ զբաղվեք, իսկ իմ գործերը ժամանակ չեն տալիս ինձ ձեզնով զբաղվելու, ձեզ հետ տեղ գնալու: 
Էլ չեմ խոսում այն մասին, թե ինչ է կատարվում այստեղ, տանը: 
Ո՞վ է այստեղ տեր ու տիրական, — Դունյան, ձեր պառավ հիվանդ դայակը և խոհարարը: 
Է՛հ, եղա՞վ: 
Մինչև ե՞րբ այսպես: 
Եվ որպեսզի մի անգամ առ միշտ վերջ տամ այս դրությանը, ես ահա թե ինչ եմ որոշել:

Նա նստեց սեղանի մոտ և դարձավ տղային:

— Վանյա, բավական է չափես սենյակը, եկ նստիր այստեղ և լսիր ինչ եմ ասում:

Վանյուշը նստեց նրա դիմաց, մեջքը դեմ տվեց աթոռի թիկունքին և չէր նայում հորը:

— Ի՞նչ եք կարծում, — ասաց Խանբեգյանը, փոխնիփոխ դառնալով տղային և աղջկան, — ո՞րն է ավելի լավ. Այսպես շարունակե՞լ, թե՞ տանն ունենալ մեկը, որ փոխարինի ձեր հանգուցյալ մորը և նայի տուն ու տեղին:

Այդ խոսքերի վրա տղան ու աղջիկը, որոնք մինչ այդ նստած էին խռովածի պես և ամենևին չէին նայում հորը, մեկեն նայեցին նրան այնպիսի մի հարցական-տարակուսական հայացքով, որ նա ակամա շփոթվեց և մի րոպե լռեց, աշխատելով դիմանալ նրանց այդ հայացքին: 
Հետո, զգալով, որ կորցնում է իր հրամայողական-տիրական տոնը, շարունակեց, այս անգամ արդեն խոսքերը խառնելով իրար.
— Ասելս այն է, որ... 
Դուք եք ավելի... ավելի ձեզ համար է, որ ես մտածում եմ... 
Դուք արդեն երեխաներ չեք, և որովհետև այս բանում դուք էլ... որովհետև այս բանը ձեզ էլ է վերաբերում, ես պարտավոր եմ զգում ինձ... ես չեմ ուզում առանց ձեզ նախապես հայտնելու իրագործել իմ որոշումը: 
Իսկ իմ որոշումը ահա թե ինչ է ասաց նա, այս անգամ բռնի կերպով տիրապետելով իրեն, — վաղը, թե մյուս օրը, առայժմ չեմ կարող ասել, բայց շուտով դուք այստեղ կունենաք նոր մայր և նոր տանտիկին: 
Եվ այդ նոր մայրն ու տանտիկինը, — շտապեց նա միանգամից վերջացնել իրեն համար այդ շատ ծանր բացատրությունը, — կլսիր ձեզ երկուսիդ էլ շատ լավ ծանոթ Վիկտորիա Պավլովնան:

— Վա՛յ, — հանկարծ բացականեց Կատյան և ուրախությանից վեր թռավ տեղից: 
— Այդ ի՞նչ ասացիք, պապա: 
Դուք առաջարկությո՞ւն եք արել նրան:

Աշխատելով պահպանել մեծի լրջությունը՝ աղջկա ուրախ տրամադրությունը չենթարկվելու համար, Խանբեգյանը մի թռուցիկ հայացք ձգեց տղայի վրա, որը առաջվա պես նստած էր հոնքերը կիտած, առանց որևէ նշանով ցույց տալու, թե հոր հայտնությունն ի՛նչ տպավորություն գործեց իր վրա, վեր կացավ և ասաց.
— Դե ավելորդ հարցումներ հարկավոր չեն: 
Այժմ, — նա նայեց պատի ժամացույցին, — ես կլուբ եմ գնում մի կարևոր գործի համար, արդեն ուշացել եմ: 
Իսկ դուք ընթրեցեք և քնեցեք: 
Բայց, տեսեք, — ավելացրեց նա դուրս գնալիս, — առավոտյան չտեսնեմ այստեղ ձեր սովորական խոզությունը:

7
Խանբեգյանը կլուբում ոչ մի կարևոր գործ չուներ, նա ուզում էր միայն խույս տալ աղջկա անհաճո հարցուփորձերից և, բացի այդ, հույս ուներ կլուբում այդ գիշեր հանդիպելու Վիկտորիա Պավլովնային, որը, չնայելով իր «սգավորությանը», շուտ-շուտ երևում էր այնտեղ իր փայլուն կավալերներով շրջապատված: 
Ու որքան անհամբեր էր շուտով գնալու և արդեն հագնված պետք է դուրս գար, հետաքրքրությունը ստիպեց նրան իմանալու, թե ի՛նչ են խոսում իրար հետ տղան ու աղջիկն իր որոշումը նրանց հայտնելուց հետո: 
Այդ նպատակով կամացուկ մտավ մութ հյուրասենյակը, ոտների ծայրերի վրա մոտեցավ ճաշասենյակի դռանը, որի ճեղքից լույսի հազիվ մի շերտ էր երևում, և շունչը պահած, սկսեց ականջ դնել:

Ու որքան էլ Կատյան ու Վանյան շշնջալով էին խոսում, Խանբեգյանը պարզորեն լսում էր նրանց արտասանած բառերը:

— Գիտե՞ս ինչ, — ասում էր Կատյան, — եկ մի քիչ էլ թվաբանությամբ զբաղվենք: 
Պարզ հանման և գումարման գործողություններ: 
Քանի՞ տարեկան կլինի, քո կարծիքով, Վիկտորիա Պավլովնան:

— Երևի ոչ պակաս 30-ից:

— Չէ՛, ի՞նչ ես ասում: 
Լինի շատ-շատ 25 տարեկան: 
Իսկ պապա՞ն:

— Պապան 57 տարեկան է:

— Գցենք 55: 
Քանի՞ տարով մեծ կլինի Վիկտորիա Պավլովնայից:

— 55 մինուս 25 =	30:

— Միշան (մեծ եղբայրը, որ ուսանում էր Պետերբուրգում: 
23 տարեկան է, — շարունակեց քույրը, — քանի՞ տարեկան կլիներ Վիկտորիա Պավլովնան, եթե էն գլխից պապայի կինը լիներ և նա ծնած լիներ Միշային:

— 25 մինուս 23 =	2, ինն ամիս էլ долой=	1 տարեկան 3 ամսական:

Ու երկուսն էլ ծիծաղեցին:

— Հիմա մի ուրիշ խնդիր, — շարունակեց քույրը: 
— Ես 15 տարեկան եմ. եթե ամուսնանամ ու ամուսինս 30 տարով մեծ լինի ինձնից, քանի՞ տարեկան կլինի:

— 15 պլյուս 30=45 տարեկան:

— Երևակայո՞ւմ ես ինձ, Վանյա, 45 տարեկան ամուսնու հետ:

— Պապան խելագարվել է, — նկատեց Վանյան, որ ավելի լուրջ էր պահում իրեն: 
— Եթե նա...
Խանբեգյանն այլևս քաջություն չունեցավ լսելու և հեռացավ, «Շան լակոտներ, — ասաց մտքումը տես ինչ հաշիվներ են անում և ինչեր գիտեն»: 
Զգաց, որ տրամադրությունը միանգամայն փոխվել է, և շատ զղջաց, թե ինչու ականջ դրեց,
Կլուբում շրջեց բոլոր դահլիճները, բայց ո՛չ մի տեղ չգտավ Վիկտորիա Պավլովնային և լավ համարեց, որ չգտավ, որովհետև այժմ, տղայի և աղջկա արած հաշիվների ազդեցության տակ, զգաց, թե շատ պիտի ամաչեր իր մոտ 60-ամյա հասակով երևալ այդ նորատի կնոջ հետ կլուբը լցրած իրեն շատ լավ ծանոթ հասարակության մեջ, կարծելով, թե այդ հասարակությունն արդեն գիտե, որ ինքն ու այդ նորատի կինը, որը ավելի շուտ իրեն իբրև աղջիկ կսազեր, շուտով պիտի ամուսնանային իրար հետ:

Բայց և այնպես այդ կնոջը շուտով տիրելու տենչալի հեռանկարը, նրա համաձայնությունն առնելուց հետո, այն աստիճան պաշարել էր նրան, որ շուտով մոռացավ տղայի ու աղջկա հաշիվները, իսկ հասարակության կարծիքի վրա թքել անգամ չուզեց և գնաց նստեց կանաչ սեղանի մոտ իր հին պարտնյորների հետ մի քիչ թուղթ խաղալու՝ բախտը փորձելու համար: 
«Թե կտանեմ, — ասաց մտքումը, — խո ամեն բան լավ կգնա, թե չէ...»: 
Նա չվերջացրեց միտքը և սկսեց թղթի կոլոդը խառնել: 
Հենց առաջին խաղից տարավ: 
Ոգևորվեց և շարունակեց: 
Տարավ, տարվեց, տարավ, տարվեց և մի անգամ էլ որ տարավ, վեր կացավ: 
Վերջը որ հաշվեց, տեսավ տանուլ է տվել: 
«К чорту, — ասաց մտքումը, — հիմար նախապաշարմունք է»: 
Ու նստեց ընթրելու և, հակառակ իր սովորության, մի քիչ կոնծեց: 
Առհասարակ շատ ուրախ էր և կատակներ էր անում:

Խաղակից և սեղանակիցներից մեկը — մի պնդակազմ, խոշոր ու գեղեցիկ տղամարդ, որի հետևից կարտյոժնիկ կամ, այդ ածականը փոփոխելով, կատորժնիկ Գաբո էին անվանում իր թղթամոլության համար, որի մեջ վիրտուոզ էր դարձել և երբեմն չէր քաշվում շոլլերության դիմելու — տեսնելով միշտ զգաստ, միշտ հավասարակշռված Խանբեգյանի արտասովոր ոգևորությունը, հարցրեց.
— Սերգեյ Պետրովիչ, ի՞նչ է պատահել ձեզ, կարծես մի մեծ գանձ եք գտել:

Խանբեգյանը բազմախորհուրդ ժպիտով նայեց նրա դեմքին և, մտքումը պատկերացնելով Վիկտորիա Պավլովնայի նամակի մեջ գրված մի հատիկ բառը, պատասխանեց մի առանձին շեշտով:

— Այո:

Կլուբից վերադառնալուց հետո քնեց շատ լավ, բայց առավոտյան սովորականից շուտ արթնանալով, սովորականից ավելի երկար նստեց ջղերը հանգստացնող և ամրացնող լողարանի մեջ, թեյի հետ ավելի ախորժակով կերավ նախաճաշը: 
Մտադիր էր ժամանակ վաստակելու համար նախ մտնել գործարան, հետո` բանկ և ապա կեսօրին մոտ այցելել Վիկտորիա Պավլովնային՝ խոսելու իրենց ամուսնության մասին:

8
Ժամը տասին մոտ էր, որ նա մտավ գործարան և զարմանքով տեսավ, որ բոլոր բանվորները, տղամարդ և կին, հավաքվել էին բակում, և նրանց մեջ բարձրաձայն խոսակցության կատարյալ քաոս էր տիրում: 
Տղամարդ բանվորների մի ստվար խումբ շրջապատել էր գործարանի կառավարչին և նրա հետ մի ինչ-որ բանի մասին թունդ բանավեճի էր բռնվել:

— Հինգ տարի բանել ենք մի տեղ, հինգ տարի ձեր թամբաքուի թոզն ենք կուլ տվել, բա էլ մեր հընգերութինը, մեր համքարութինը ո՞րդի պտի շանց տանք, — բղավում էր մի ճղճղան ձայն:

— Հլա քեզ էլ պտի տանենք, քե՛զ էլ, — նրանից ավելի բարձր էր գոռում մի ուրիշը շրջանի հետին շարքերից: 
— Ի՞նչ ա, որ ուպրավլաուշչի ա, լայեղ չի՞, — դիմեց այդ ասողը մոտը կանգնածներին:

— Խազեինին էլ իմաց տանք, խազեինին էլ, — գոռաց մի երրորդը:

— Հրե՛ն խազեինը, տո հրեն գալիս ա, — կանչեց մեկը:

Խանբեգյանի բարձր հասակն իսկույն աչքի ընկավ, նույն րոպեին կառավարչին շրջապատող բանվորների կծիկը քանդվեց, և բակում տիրող խառնաշփոթ ձայները հանդարտվեցին:

Խանբեգյանն առանց կանգ առնելու իր շտապ ու եռանդուն քայլերով մտավ գրասենյակ և հենց դռան մոտ դիմեց իր հետևից մտնող կառավարչին:

— Այս ի՞նչ է. ինչո՞ւ են հավաքվել, ինչո՞ւ չեն բանում:

— Սերգեյ Պետրովիչ, — ասաց կառավարիչը դեմքի ջղային ցնցումներով (ինչպես երևում էր, շատ էր հուզվել բանվորների հետ բանավիճելիս), — մինչև հիմա բանում էին, բայց ձեր գալուց մի քիչ առաջ մեկ էլ տեսնեմ ամենքը, կարծես խոսքը մեկ արած, հագնվեցին և դուրս եկան, թե` գնում ենք մեռելը թաղելու:

— Ի՞նչ մեռել:

— Մի թոքախտավոր բանվորուհի ունեինք, մեռել է:

— Ախ, հա՛, — հանկարծ հիշեց Խանբեգյանն երեկվա աղքատ պառավին: 
— Երեկ նրա մայրը եկել էր ինձ մոտ:

— Ձեզ մոտ է՞լ, — զարմացավ կառավարիչը:

— Ստեփան Գերասիմիչ, — նկատեց Խանբեգյանը մեղմ կշտամբանքով, — ներեցեք, դուք մարդկանք հետ վարվել չգիտեք: 
Կտայիք այն պառավին մի քանի մանեթ և ռադ կանեիք:

— Ի՞նչ իրավունքով, Սերգեյ Պետրովիչ:

— Կզանգահարեիք ինձ:

— Առանց այն էլ նրա վրա առաջուց տարած ավանսի…
— Լավ, այդ թողնենք, — կտրեց նրա խոսքը Խանբեգյանը: 
— Ասում եք, ուզում են գնալ մեռելը թաղելու: 
Էլ ինչի՞ մասին էիք վիճում:

— Ես չեմ թողնում:

— Ինչո՞ւ:

— Ինչպե՞ս թե ինչու, Սերգեյ Պետրովիչ: 
Մի օր չբանելն ախր ահագին վնաս է գո՛րծարանին:

— Թաղումից հետո կգան, չէ՞, բանելու:

— Ասում են՝ կգանք, բայց գիտեմ, որ չեն գա:

— Ինչպե՞ս թե չեն գա:

— Կհարբեն:

— Այդպիսի բան չի կարող պատահել, — բացականչեց Խանբեգյանը վառված աչքերով: 
— Մի մեռելի պատճառով ամբողջ օրը գործարանը կանգնեցնել...
— Դե իմ ասելս էլ ի՞նչ էր, — վրա բերեց կառավարիչը:

— Ո՞վ է նրանց գլխավորը, կանչեցեք գա այստեղ, — հրամայեց Խանբեգյանը:

Կառավարիչը շտապով դուրս գնաց, ուր նորից բարձրացել էին խառնաշփոթ ձայները:

Խանբեգյանը նստեց կառավարչի գրասեղանի մոտ և նոր միայն, ձեռքը հազիվ մոտեցնելով գլխարկին, բարևեց գրասենյակի ծառայողներին, որոնք, գործերը թողած, հարգական-սպասողական դրության մեջ, սուս ու փուս նայում էին նրան:

Կառավարիչը վերադարձավ չուխավոր, կապույտ արխալուղի վրա կաշու գոտիկ կապած մոտ երեսուն տարեկան մի բանվորի հետ, որը մտնելուն պես գդակը վերցրեց և կանգ առավ դռան մոտ: 
Սրա դեղնավուն դեմքի վրա այտերը կարծես մատներով հուպ էին տվել դեպի ներս, անսովոր առատամազ բեղերը ծածկել էին ամբողջ բերանը և թևերը կախել այս կողմը: 
Աչքերի մեջ ինչ-որ խորամանկ Ժպիտ էր խաղում:

Խանբեգյանը նայեց նրան ոտից գլուխ: 
«Տիպիկ կինտո», — անցավ նրա մտքով:

— Անունդ ի՞նչ է, — հարցրեց:

— Բախշո Նախշունով:

— Էդ դո՞ւ ես նրանց խելքից հանել:

Բանվորը զարմացած նայեց Խանբեգյանին.
— Ո՞նց թե խելքից հանել, խազեին: 
Երեխեք ե՞ն: 
Մենք ամենքս մեկ ենք:

— Լավ: 
Չի լինի՞, որ չգնաք:

Բանվորը ժպտաց.
— Ո՞նց կըլի, խազեին ջան, համքարութին ա:

— Բայց գործը թողնել չի լինի, չէ՞:

— Դե ի՞նչ անենք, խազեին ջան, էս մի օրն ա, է՛լի ամեն օր խո մեռել չի պատահում: 
Պտի յոլա տանենք: 
Էն խեղճն սկի կուբոն (դագաղը) վե քաշող էլ չունի:

— Շատ լավ: 
Չի լինի՞, որ ամենքդ չգնաք, այլ մի քանի մարդ ղրկեք ձեզանից:

— Չէ, խազեին ջան, համքարութինը պտի համքարութին ըլի, որդի մի քանիսը, ընդեղ էլ ամենքը:

— Իսկ եթե մեռելը պահեք մինչև կիրակի, երբ ամենքդ ազատ կլինեք:

— Բանվորը նորից ժպտաց:

— Խազեին ջան, — ասաց նա և, գդակը կռան տակը դնելով, սկսեց մատները մեկ-մեկ ծալել. — ըսօր չորեքշաբթի, էգուց հինգշաբթի, էլօր ուրբաթ, շաբաթ, կիրակի — հինգ օր. բա հինգ օր մեռելը, որ ըսկի տանը դնելու տեղ էլ չունի, պահել կըլի՞: 
Տունը քուլփաթով լիքը, օթախը այ էսքան, — ցույց տվեց նա մի շատ փոքրիկ տարածություն — մեռելը գետնին դրած, ըսկի մուկը պոչը ժաժ տալու տեղ չունի: 
Էն պառավն էլ օր ու գիշեր գլուխը թակում ա, հա՛ թակում: 
Ես նրանց հարևանն եմ, գիդամ բանը, ընենց որ, խազեին ջան, չի ըլի, պտի թողաք, որ գնանք ըսօր ևեթ հողին պահ տանք, պրծնենք:

— Լավ, որ գնաք թաղեք, ետ կգա՞ք գործը շարունակելու:

— Վա, դրան էլ խոսք կա՞, խազեին ջան, — կգանք, բա ի՞նչ կանենք:

— Քելեխ խո չե՞ք սարքի:

— Աղքատին ի՞նչ քելեխ, խազեին ջան: 
Ձեր տված փողը հրեն կուբոյին ենք տվել, մնացածն էլ ժամ-պատարագին կգնա:

— Լավ, գնացեք, բայց տեսեք` ետ գաք:

— Արխային կաց, խազեին ջան:

Բանվորը գդակը ծածկեց և դարձավ, որ դուրս գնա, բայց կառավարիչը պահեց նրան.
— Լսի՛ր Բախշո, ի՛նչ եմ ասում, խազեինը թողեց, որ գնաք, բայց իմացեք, որ ես ժամերը կհաշվեմ:

Բանվորը շուռ եկավ և տարակուսանքով նայեց նրա դեմքին.
— Ո՞նց թե...
Խանբեգյանը վեր կացավ և կանգնեց կառավարչի ու բանվորի մեջտեղը:

— Լավ, հիմա ժամանակ չէ այդ մասին խոսելու, — ասաց նա և դարձավ բանվորին. — շուտով գնացեք, որ շուտով վերադառնաք:

Բանվորը դուրս գնաց:

Խանբեգյանը դարձավ կառավարչին:

— Ստեփան Գերասիմիչ, հարկ չկար այդ բանն իսկույն ասելու: 
Ես զարմանում եմ, որ մինչև այժմ չսովորեցիք նրանց հետ վարվելու կերպը: 
Դուք նրանց զոռով սոցիալիստ եք դարձնում:

— Ախր, Սերգեյ Պետրովիչ, դուք չգիտեք, թե ի՛նչ լիրբ ու զզվելի...
Խոսքը չվերջացավ կառավարչի բերանում, ներս մտավ նույն բանվորը ուրիշ երկու բանվորների հետ, և երեքն էլ մի րոպե լուռ կանգնած մնացին դռան մոտ մի տեսակ անհամարձակ ժպիտ դեմքերին:

— Էլ ի՞նչ կա, — հարցրեց Խանբեգյանը, դառնալով առաջվա բանվորին, որն իրեն Բախշո Նախշունով անվանեց:

— Մենք ուզում ենք խնդրենք ձեզ, — ասաց Բախշոն, — որ դուք էլ, Ստեփան Գերասիմիչն էլ ու սրանք ամենքն էլ, — ցույց տվեց գրասենյակի բոլոր ծառայողներին, — շնորհ անեք գաք:

— Թե ի՞նչ, — զարմացավ Խանբեգյանը:

— Լազաթ կըլի:

Խանբեգյանը դեմքը խոժոռեց:

— Դե, այդ արդեն...
Ուզում էր ասել լրբություն է, բայց զսպեց իրեն, դեմքը շուռ տվավ ու ասաց առարկություն չվերցնող հանգիստ տոնով.
— Դուք գնում եք` գնացեք, իսկ կանտորը փակել չի կարելի, հազար ու մի գործ կա:

— Չէ, խազեին ջան, ընչի՞ եք...
— Դե բավական է, — հանկարծ բռնկեց Խանբեգյանը, այլևս չկարողանալով զսպել իրեն, — ես չեմ սիրում ավելորդ խոսակցություն: 
Չէ մի, սև դրոշակ էլ կախենք ֆաբրիկի գլխին:

Բախշոն ու երկու ընկերները սուս ու փուս դուրս գնացին: 
Ժպիտը չքացել էր նրանց դեմքից:

— Իսկապես լիրբ և անամոթ ժողովուրդ, — ասաց Խանբեգյանը ջղայնորեն և նորից նստեց կառավարչի գրասեղանի մոտ:




 --------------------------------------- 


Հապա որ ասում էի ձեզ, — նկատեց կառավարիչը, — դրանց որ երես ես տալիս, աստառ էլ են ուզում: 
Այդ ես եմ, որ դիմանում եմ դրանց, թե չէ, ուրիշը որ լինի... իսկ դուք ասում եք, թե ես չգիտեմ նրանց հետ վարվելու կերպը:

— Ինչո՞ւ եմ ասում այդ, — ասաց Խանբեգյանը, — որով հետև անցյալ օրն ինքներդ էիք ասում, չէ՞, թե ինչ-որ պահանջներ են ուզում անել, հակառակ դեպքում մտադիր են գործադուլ հայտարարել: 
Դրա համար է, որ ասում եմ` մի քիչ մեղմ վարվենք:

— Այ, մեղմ վարվեցիք և տեսաք լրբությունն ո՛ւր հասավ: 
Դուք նկատեցի՞ք, որ նա հարբած էր:

— Առավոտ-առավոտ հարբա՞ծ, — զարմացավ Խանբեգյանը:

— Սրանք առավոտ-երեկո չգիտեն. երբ պատահի` կխմեն, միայն թե փող լինի գրպաններում: 
Օր չի պատահի, որ զանազան պատրվակի տակ ավանսով փող չվերցնի սա կամ նա: 
Հետո, ռոճիկները բաժանելիս, հաշիվը որ առաջներն եմ դնում, սկսում են ղալմաղալ բարձրացնել: 
Վճռել եմ այսուհետև ոչ ոքի և ոչ մի կոպեկ ավանս չտալ:

Խանբեգյանը, իր արծաթագլուխ ձեռնափայտին դեմքը տված, գրամեքենայի և համրիչի չխչխկոցի տակ դեռ երկար ժամանակ լուռ ու մտախոհ ականջ էր դնում կառավարչի գանգատներին, հետո հանկարծ նայեց ձեռքի դաստակին կապած ոսկի ժամացույցին և մեկեն վեր կացավ: 
Ուզեց, ըստ երևույթին, ինչ-որ բան ասել, բայց մի արագ հայացք ձգելով հաշվապահի ու նրա օգնականի, մեքենագրուհու և մի երկու ուրիշ ծառայողների վրա, որոնք, ըստ երևույթին անտարբեր, իրենց գործին էին, ոչինչ չասաց և դիմեց դեպի դուռը, գլխով նշան անելով կառավարչին, որ հետևի իրեն:

Նրանք դուրս եկան ընդարձակ բակը:

Բակը միանգամայն դատարկվել էր մարդկանցից: 
Պահեստանոցների պատերի տակ կուտակված էին հարյուրավոր դատարկ արկղեր: 
Բեռնակիր ավտոմոբիլը կանգնած էր գարաժի մոտ հանգած: 
Այս ու այնտեղ թափթփված էին պատառոտուն դեղին թղթեր կանաչ յառլիկներով և ծխախոտի ջարդված տուփեր: 
Գամփռ շունը, բակի մեջտեղ նստած, ահագին գլուխն առջևի երկու թաթերի վրա դրած, տաքանում էր դարնան արևի ախորժելի ճառագայթների տակ:

— Ստեփան Գերասիմիչ, — ասաց Խանբեգյանը, դիմելով կառավարչի հետ դեպի բակի դուռը՝ գամփռ շան սև ու խոշոր աչքերի ուղեկցությամբ, — այդ պահանջը, որ ասում եք... ի՞նչ եք կարծում, ագիտատոր չկա՞ մեջները:

Այս խոսքերի հետ կանգ առավ և նայեց կառավարչի աչքերին:

— Պետք է որ լինի, — պատասխանեց կառավարիչը վարանելով: 
— Մեկի վրա կասկած ունեմ և կարծում եմ, որ կասկածս անհիմն չպիտի լինի: 
Քիչ ու շատ ինտելիգենտ է, լրագիր է կարդում, մնացածները բոլորը կինտոներ են: 
Չի խմում: 
Այսօրվա դեմոնստրացիան էլ պետք է որ նրա սարքածը լինի: 
Երեկ փող էր հավաքում, որ պսակ դնեն մեռելի վրա:

Խանբեգյանը, մտախոհ, մի «հըմ» արեց և շարունակեց քայլել դեպի բակի դուռը:

— Մտածում եմ մի հնար գտնել, որ կրճատեմ նրան, Սերգեյ Պետրովիչ, — շարունակեց կառավարիչը, հետևելով նրան: 
— Դուք ի՞նչ խորհուրդ կտաք:

Խանբեգյանը իսկույն չպատասխանեց:

— Չէ, — ասաց հապաղելով, — առայժմ սպասեցեք, բայց լավ հետևեցեք: 
Ես կուզեի տեսնել` ինչ տեսակ մարդ է:

— Վաղը որ գաք, ցույց կտամ:

Բակի դռան մոտ բաժանվելիս Խանբեգյանը դարձավ կառավարչին.
— Բայց քեզ նորից խորհուրդ եմ տալիս, Ստեփան Գերասիմիչ, նպաստավոր հող չստեղծել այդ ագիտատորի համար: 
Մինչև անգամ վատ չի լինի, որ, եթե ուշ չէ: 
մի պսակ ուղարկեք այն բանվորուհու դագաղի վրա դնելու գործարանի անունից:

— Դուք կարծո՞ւմ եք:

— Այո: 
Մի քանի ռուբլին չնչին բան է, բայց դրանով կարող ենք բանվորության սիրտը շահել: 
Առանց այն էլ, երևի, հայհոյում են մեզ, որ մերժեցի թաղմանը գնալ:

Կառավարիչը, ըստ երևույթին դժգոհ, ուզում էր առարկել, բայց ոչինչ չասաց:

— Այդպես արեք, արդպես, — ասաց Խանբեգյանը և հեռացավ:

9
Այս բոլոր անցուդարձի և խոսակցության ժամանակ Խանբեգյանի մտքից բնավ չէր հեռանում, որ գնալու է Վիկտորիա Պավլովնայի մոտ: 
Ուրիշ անգամ կառք կնստեր, բայց գարնանային այդ հրաշալի եղանակին ամբողջ մարմնի մեջ այնպիսի մի կայտառություն և շարժման պետք էր զգում, որ լավ համարեց ոտքով գնալ, չնայելով, որ բավական երկար ճանապարհ ուներ գնալու: 
Բացի այդ, ժամը 11-ից նոր էր անցել, և այդպես վաղ անհարմար էր համարում Վիկտորիա Պավլովնայի մոտ գնալ:

Գոլովինսկի պրոսպեկտում շքեղ կաֆեներից մեկի առաջ հանդիպեց կարտյոժնիկ Դաբոյին, ըստ երևույթին քիչ քնելուց՝ ուռած-կարմրատակած աչքերով, որոնց տակ մի-մի փուչիկներ էին գոյացել և տգեղացնում էին նրա առնական գեղեցիկ դեմքը:

Խուբեգյանը գիտեր, որ նա ամուրի է, ունի մի սենյակ, ուր միայն քնում է, իսկ մնացած ամբողջ ժամանակն անց է կացնում դուրսը — ցերեկը ճաշարաններում, իսկ գիշերը մինչև լուսադեմ կլուբում` կանաչ սեղանի մոտ կամ առանձին կաբինետներում: 
Ոսկեպատ պենսնեն քթին, նա լրագիր էր կարդում, երբ պատահմամբ աչքն ընկավ Խանբեգյանի վրա:

Խանբեգյանը բարևեց և առանց կանգ առնելու շարունակեց ճանապարհը:

— Սերգեյ Պետրովիչ, — կանչեց նրա հետևից Կարտյոժնիկ Դաբոն, — կարդացի՞ք նորությունը:

— Խանբեգյանը կանգ առավ.
— Ի՞նչ նորություն:

— Սարաևոյի սպանությունը:

— Ո՞վ է Սարաևոն:

— Սարաևոն քաղաք է Բոսնիա-Հերցեգովինայում: 
Այնտեղ սպանել են Ավստրիայի գահաժառանգին:

— Ինչո՞ւ:

— А чорт его! Երևի քաղաքական որևէ աստառ կունենա:

Խանբեգյանը շարունակեց ճանապարհը միանգամ այն անտարբեր արտասահմանյան մի կորած-մոլորած քաղաքում տեղի ունեցած այդ անցքի հանդեպ: 
Սակայն, երբ բանկում իր պաշտոնակիցները դիմավորեցին նրան նույն նորությունը հայտնելով, վալյուտայի և ակցիաների հետ գործ ունեցող մարդու հոտառությունը թելադրեց նրան հևտաքրքրվելու քաղաքական այդ խոշոր անցքով, որը — մութ կերպով զգաց նա — անհետևանք չէր կարող անցնել քաղաքական ընդհանուր կացության, հետևաբար և բորսային գների համար: 
Ուզեց անցքի մանրամասներն իմանալ` որոշ հետևություններ անելու համար, բայց լրագրի մեջ հեռագրական շտապ երկտողից զատ ուրիշ ոչինչ չգտավ: 
Եվ որովհետև այդ անցքի շուրջը տեղի ունեցած խոսակցության ընթացքում Վիկտորիա Պավլովնայի մոտ գնալու համար իր որոշած ժամից մի կես ժամ էլ անցել էր, շտապով դուրս եկավ և կառք նստեց, մոռանալով Սարաևոն էլ, ամեն բան էլ:

1928



 --------------------------------------- 


ՊԱՑՔԱՐ
189*	թվի մեծ պասի նախավերջին շաբաթն էր, օրն երկուշաբթի, ապրիլ ամսի տաք, հիանալի մի օր: 
Փոքրիկ եկեղեցու սպիտակ ներկված պատի տակ, տախտակի նեղ նստարանի վրա, նստած Էին մի պառավ և մի նորատի կին: 
Նրանք սպասում էին ճաշի ժամերգությանը: 
Հագուստներից երևում էր, որ պատկանում են հարուստ դասակարգի: 
Պառավը հագնված էր թիֆլիսեցի կնոջ տարազով, նորատին՝ եվրոպական: 
Նրանք հարս ու սկեսուր Էին:

Պառավի գլուխը ծերությունից շարժվում էր անդադար կամ վերևից ներքև, կամ ձախից աջ, կարծես «այո» կամ «ոչ» էր ասում, և աչքերը ջրակալում Էին շարունակ, թեև արտաքուստ նա շատ էլ ծեր կնոջ տպավորություն չէր թողնում: 
Բարությունն ու միամտությունը կաթում էր նրա փափուկ դեմքի ամեն մի խորշոմից, և այդ դեմքը մի տեսակ բութ-պայծառ արտահայտություն ուներ:

Հարսը կլիներ մոտ քսան-քսաներկու տարեկան: 
Սկեսրոջ կողքին նստած՝ ամբողջ գլխով և ուսով բարձր էր նրանից: 
Փետրազարդ և ծաղկազարդ փեղույրի շրջապատն այնքան լայն էր առջևից, որ արևի տակ ստվեր էր ձգում նրա նիհար դեմքի վրա, քթից վերև: 
Նա կատարյալ գեղեցկուհի էր, այն ուրույն գեղեցկուհիներից, որոնց դեմքն առաջին իսկ անգամից խորապես տպավորվում էր դիտողի հոգու մեջ և ինչ-որ քնած լարեր է շարժում այնտեղ մաքուր ու մելամաղձիկ, ինչպես տեսքը սգավոր գեղեցկուհու: 
Ահագին թերթերունքների տակ պատսպարված նրա սևորակ աչքերը նայում Էին կարժես անդունդից և այնպիսի մի թախիծով, որ կարծես նրա հետ ծնվել, նրա հետ էլ պիտի մեռնեին: 
Նա հագնված էր ինտելիգենտ կնոջ պարզությամբ ու ճաշակով և նստած շիտակ՝ նեղ նստարանի ծայրին, ըստ երևույթին զգուշանալով, որ եկեղեցու պատի սպիտակ ջրաներկը չկպչի մեջքին:

Երկինքը բարձր էր, շատ բարձր և իր բարձրությունից նայում էր ներքև բաց-փիրուզի անփայլ կապույտով: 
Արևի ճառագայթները հուրհրատում էին եկեղեցու և զանգակատան կաթուղիկեների եռանկյունիները ծածկող արծաթագույն թիթեղների մեջ: 
Հարևան խարխուլ տան կտրան ծայրին, նորաբույս առատ կանաչի մեջ կանգնած էր հազիվ մի ամսական սպիտակ մի գառ՝ ականջները սուր ցցած, նայում էր դեպի եկեղեցու բակը, մայում էր համառորեն, և նրա սուր ձայնը զիլ արձագանք էր տալիս գարնանային պարզ օդում:

Ծտերը խմբովին թևերի ամբողջ թափով շեշտակի գալիս նստում էին բակի մեջ տնկված հակակի ծառերի վրա, ճվու-ծլվլում էին արևի ճաճանչների տակ պեծին-պեծին տվող մատաղ տերևների մեջ և հանկարծ, կարծես մի ազդանշանով, պոկ էին գալիս բոլորը միասին ու կորչում օդի մեջ եկեղեցու վրայով կամ կողքերով: 
Օդը շարժվում էր անդադար ինչ-որ անհանգիստ հունչով — մերթ սառն, մերթ տաք: 
Այդ ձմեռն էր, որ իր օրհասի վերջին շունչն էր փչում, և գարունն էր, որ իր տաք շնչառությամբ բնության վերածնությունն էր ավետում:

Եկեղեցին գտնվում էր քաղաքի աղմկալի կենտրոններից հեռու, և բակում հանգուցիչ անդորրություն էր տիրում: 
Բակն երեք կողմից շրջափակված էր տներով, իսկ չորրորդ կողմը, զանգակատան հետևը, մի փոքրիկ ձոր կար, որը ծառայում էր աղբանոցի տեղ: 
Այդտեղ քջուջ էր անում ժամկոչի թղսկան հավը ձվից նոր ելած իր բազմաթիվ ճուտերով, իսկ աքաղաղը, չափազանց ծանրաշարժ ու բրդոտ ոտնորով, կանգնած էր աղբանոցի ծայրին հպարտ ու հանդուգն և իր առողջ թոքերի ամբողջ ուժով ծուղրուղու էր կանչում, արձագանք տալով հայտնի չէ որտեղից, բայց շատ հեռվից լսվող մի ուրիշ ծուղրուղուի, որին նա ուշի-ուշով ականջ էր դնում իր ամեն մի կանչից առջև:

Կամաց-կամաց հավաքվում էին ժամավորները — մեծ մասամբ կանայք և մեծ մասամբ պառավներ: 
Նրանք մտնում էին բակը հանգիստ քայլերով, երեսները խաչակնքում էին անկանոն, համբուրում էին եկեղեցու դուռը և, որովհետև դեռ վաղ էր, ցրվում էին արևի ախորժալի ջերմ ճառագայթներով ողողված բակում:

Բակը մտավ մի զառամյալ ծերունի` կոլոլված ձմեռվա խիստ խունացված վերարկուի մեջ, որի մաշված փեշերի ծայրերեից տեղ-տեղ դուրս էր պրծել դեղնած սպիտակ բամբակը: 
Ծերությունից երկուտակված էր այն աստիճանի, որ վերարկուի փեշերն առջևից գրեթե քսվում էր գետնին, իսկ հետևի փեշը տարօրինակ ձևով բարձրացել և երևան էր հանել նրա չորիկ-մորիկ ոտները, որոնցից մեկի վրա բարակ շալվարի պատառոտուն ···	մտել էր կիսակոշիկի` հնությունից լայնացած ճտի մեջ: 
Կարճ ձեռնափայտին դիմհար տալով` նա մոտեցավ եկեղեցու դռանը, գլխարկը վերցրեց, երեսը խաչակնքեց երեք անգամ երկարատև ընդհատումներով, հոտո ծանրորոն նայեց այս ու այն կողմը իր սպիտակախառն թավ հոնքերի տակից, և նրա ցրված հայացքը կանգ առավ եկեղեցու պատի տակ նստած երկու կնոջ վրա:

— Զաքա՞ր, — կանչեց այդ կանանցից պառավը, իր ջրակալ ժպտուն աչքերով նայելով նրան և գլուխը շարժելով վերևից երքև: 
Նրա ձայնը նմանում էր կոտրված և կոծկված ամանի ձայնին:

Ծերունին գլխարկը կամաց ծածկեց և մոտեցավ նրանց.
— Օսա՞ն... 
Մանե՞ ... 
Աչքս չի կտրում, չճանաչեցի: 
Բարի օր ձեզ:

Մանեն իր և սկեսուրի միջև տեղ բաց արեց և հրավիրեց ծերունու, որ նստի:

Ծերունին նստեց:

— Ժամ եք մանգալի՞, — հարցրեց նա:

— Հա, ուզում եմ շաբաթ օրը հաղորդվի, — ասաց Օսանը:

— Ղազարոսի հարության օ՞րը: 
Լավ է: 
Բաց պատարագ է: 
Բաց պատարագին հաղորդվելը լավ է: 
Աստված ընդունելի անի: 
Դու է՞լ, Մանե, — դիմեց ծերունին նորատի կնոջը:

— Ոչ, — պատասխանեց Մանեն մի քիչ շփոթվելով և իսկույն ավելացրեց. — բժիշկն ինձ արգելել է պաս պահել:

— Վնաս չունի, — նկատեց ծերունին մեղմորեն: 
— Պաս ուտելը մեղք չէ, երբ ստամոքսը չի վերցրել, մեղք չէ: 
Մեղքը վատ գործն է, վատ խոսքն է:

Ծերունին սկսեց հարցուփորձ անել իր բարեկամների առողջության մասին:

— Մենք լավ ենք, — ասեց Օսանը: 
— Դու ոնց ե՞ս: 
Քանի ժամանակ է մեր կողմը չես անցկենում:

— Է, Օսան, ինձ էլ կասե՞ն ոնց ես, — արտասանեց Զաքարը ծերունիներին հատուկ անտարբեր դժգոհությամբ: 
— Քարշ եմ գալիս էլի, սրա-նրա դռանը աղքատ Ղազարոսի պես, մինչև որ տեսնենք` երբ է աստված հոգիս առնում: 
Բեզարել եմ, Օսան, շատ եմ բեզարել. ձեզ խո բեզարացրել եմ ու բեզարացրել:

— Ի՞նչ բեզարացրել, ի՞նչ ես խոսում:

— Չէ, Օսան, ես գիտեմ` ինչ որ ասում եմ: 
Հոգի ունեմ աստծուն տալու, ուղիղը պետք է ասեմ: 
Որդիդ, Գրիգոր Սերգեյիչը, շատ պատվական, շատ աղա մարդ է, շատ նեղ օրերիս է վրա հասել, անչափ շնորհակալ եմ, բայց ... մինչև ե՞րբ, ի՞նչ պարտական է ...
— Էդ մի ասի Զաքար, էդ մի ասի — մեղմորեն կշտամբեց նրան Օսանը և նրա անդադար շարժվող գլուխը մի րոպե կանգ առավ: 
— Ինձ ասացիր, նրան չասես. շատ կնեղանա:

Ծերունին նայեց կողքին նստած Մանեին:

— Եկե՞լ է Գրիգոր Սերգեյիչը:

— Ոչ, — պատասխանեց Մանեն
Ծերունու գլուխը կանգ ընկավ ձեռնափայտի գլխին դրած ձեռքերի վրա: 
Կարճ ժամանակ լռում էր թախծալի մտախոհությամբ:

— Ասում ես` մի ասի, Օսան, — խոսեց նա, կարծես ինքն իրեն: 
— Ախր ո՞նց չասեմ, ես ել որ չասեմ, բաս ո՞վ ասի: 
Ես էլ որ չասեմ քարերը կբղավեն, ոնց որ ասված է ավետարանի մեջ: 
Ես մի աղքատ, անտեր-անտիրական մարդ` ձեռքից-ոտքից ընկած ... գիտե՞ս, թե նրա բարի հոգով տված մի քանի մանեթն ինչ արժե ինձ համար... 
Կար ժամանակ, — գիտես, էլի, — ես էլ շատ հազարներ էի խաղացնում ձեռումս... առնում էի, ծախում... փողը ջրի պես էր գալիս ու գնում: 
Գդակս ծուռ դրած` ոչ ցավ ունեի, ոչ դարդ. կարծում էի, թե աշխարհն իմս է... 
Բայց հիմի՞, ի՞նչ եմ. — մի աղքատ Ղազարոս. մտիկ եմ տալիս, թե որ հարստի սափրոն են թափ տալիս, որ գնամ շների հետ, — մեղա քեզ աստված, — փշրանքները հավաքեմ ուտեմ: 
Փող էլ ունեի, տուն էլ ունեի, կնիկ, որդիք ... ամեն բան ունեի, ոչինչ պակաս չէր, բայց ...ամեն բան էլ գնաց ձեռիցս, ամեն բան, ոչինչ չմնաց, ու մենակ ես մնացի Հովբ Երանելու պես, որ ասեմ` փառք, հազար փառք քեզ, տեր դու տվեցիր, դու էլ առար. երևի մի մեղք ունեի, որ ինձ պատժեցիր:

Ծերունին աչքերը բարձրացրեց դեպի երկինք և կարճ ժամանակ մնաց այդպես լուռ ու խորհրդավոր. նրա շրթունքները ցնցվում էին կամաց` լուռ աղոթողի պես:

Մանեն կողքից նայում էր նրա կեռ քթին, աչքի վրա առյուծի ճանկի պես խոնարհված թավամազ հոնքին, հին մագաղաթի պես չորացած ու ճաքճաքած այտին և զգում էր, որ չափազանց խղճում է այդ թշվառ, անզոր ծերունուն:

— Բայց որդիդ, Օսան, Գրիգոր Սերգեյիչը, գնում է ա՛յն ճանապարհով, որ տերն ինքն է ցույց տվել, — շարունակեց ծերունին, ցուցամատը բարձրացնելով դեպի երկինքը: 
— Աստված տալիս է նրան, և նա էլ ինձ պես խեղճերին է տալիս: 
Նա ուսում ունի և իր ուսումովը շատ առաջ կգնա: 
Ասենք հիմիկվա ուսումը... լավ է չլինի, քան թե կա: 
Հրեն իմ եղբոր որդին, Աշոտը... նա էլ ուսում ունի, գրում է: 
Բայց մեկ-մեկ որ ականջովս է դիպչում, թե ինչեր է գրում, մազերս բիզ-բիզ են կանգնում, ասում եմ` փառք քեզ, աստվա՛ծ, ինչ որ չէինք իմացել այն էլ ենք իմանում…Մի կտոր հաց էր տալիս, այն էլ կտրեց ու իսկի հարցնո՞ւմ է՝ կենդանի եմ, մեռել եմ, ինչով եմ ապրում, որտեղ եմ ապրում, — ո՛ր ասես: 
Էգուց էլ որ գլուխս վեր դնեմ (մեռնեմ), իսկի էլ չի ամալիլ, որ կրծքիս աման դնեն (ժողովարարությամբ թաղեն):

— Քա՛, ինչի՞, ի՞նչ ես ասում, — զարմացավ Օսանը:

— Չգիտեմ, Օսան ջան, չգիտեմ... 
Երևի այդ էլ իմ արած լավության փոխարենն է: 
Հինգ տարեկան երեխա էր. որ հայրն ու մայրը մեռան, վերցրի պահեցի, ուսումի տվի. հիմի որ մարդ է դառել, ինքն ունի, ես չունեմ, հիմի…	աստված բարի տա նրան, աստված բարի տա: 
Ես այսօր կամ, էգուց չէ, բայց մարդ մարդու լավությունը չպետք է մոռանա, ուր մնաց հարազատ եղբոր որդին…
Մանեն ուշի-ուշով ականջ էր դնում ծերունուն, և նրա հոնքերի միքև խստորեն գծված բնորոշ մի խորշոմ ցույց էր տալիս, որ ինչ-որ խիստ անախորժ բան է զգում նա հոգեպես: 
Բայց նա ամենևին չէր խառնվում սկեսրոջ ու ծերունու խոսակցությանը և, ըստ երևույթին, աշխատում էր ուշադրությունը կենտրոնացնել իր ոտների տակ գետնի մեջ թաղված մի հին գերեզմանաքարի վրա, որի մակերեսը հավասարեցված էր գետնին և կողքերից, այս ու այնտեղ, նոր սկսել էին ծիլեր արձակել խոտի հատուկենտ փնջեր: 
Գերեզմանաքարի վրա քանդակված էր եպիսկոպոսական խույր, գավազան կրենդելի պես ծռված երկճյուղ օձագլուխներով և ինչ-որ քառանկունի մի բան — անշուշտ ավետարան, որի բաց երեսների վրա մեծ դժվարությամբ կարդացվում էին հետևյալ խոսքերը՝ «Եկայք առ իս ամենայն վաստակյալք և բեռնավորք, և ես հանգուցից զձեզ»: 
Հնությունը, անձրևներն ու արևը և մարդկանց ոտներն իրենց անխուսափելի ավերածությունն էին տարածել այդ սրրազան նկարների և ավետարանական խոսքերի վրա, իսկ բուն արձանագրությունն այն աստիճան մաշվել էր, որ բոլորովին անընթեռնելի էր դարձել:

Նորանոր ժամավորներ էին գալիս, և եկեղեցու խաղաղ բակը հետզհետե կենդանություն էր ստանում: 
Զաքարն իր խարխուլ ձայնով դեռ իր գանգատն էր անում եղբոր որդուց Օսանի ու Մանեի մեջտեղը կզացած, և Մանեն, ներքին անախորժությամբ լսելով նրան, դեռ դիտում էր եպիսկոպոսկան գերեզմանաքարը, երբ նրանց առջև բսնվեց պառավ, կմախքացած մի կին հնամաշ, տեղ-տեղ կարկատած սև հագուստով, խունացած սև քիշմիրի մի շալ գլխին:

— Քա՛, Հոռոմսի՞մ, — բացականչեց Օսանը: 
Հոռոմսիմն ընդհանուր բարև տվեց և աչքերով տեղ որոնեց նստարանի վրա, որ նստի: 
Նստարանն այնքան կարճ էր, որ չորրորդ անձի համար տեղ չկար նստելու, ուստի Մանեն շտապեց վեր կենալ:

— Վո՛ւյ, չէ՛, չէ՛, Մանե ջան, նստիր, — կանչեց Հոռոմսիմը և աշխատեց թույլ չտալ, որ նա վեր կենա:

Բայց և այնպես Մանեն վեր կացավ, իսկ Հոռոմսիմը չնստեց, և երկուսն էլ մնացին ոտի վրա:

— Այս որտե՞ղ ես, մեծ պասն անցկացավ, քեզ ժամումը չտեսա, — ասաց Օսանը:

— Վա՛յ իմ խեղճ գլխին. ես ա՛յն օրումն եմ, Օսան ջան, որ ժամ կամ պատարագ միտս գա, — պատասխանեց Հոռոմսիմը վերին աստիճանի խղճուկ ձայնով, որը, սակայն, ամևենին չէր համապատասխանում նրա ահագին աչքերի անախորժ փայլին, ոսկրացած դեմքի անդադար ձգձգվող մկանունքներին և վերին աստիճանի եռանդալից ուսերին, որոնք խիստ կռվարար կնոջ տպավորություն էին գործում:

— Ի՞նչ է պատահել:

— Էլ մի հարցնիլ, Օսան ջան, էլ մի հարցնիլ. իմ որդու արարմունքն ինձ ողջ-ողջ գերեզման դրեց:

— Էլի գժություններ է անո՞ւմ:

— Վույ այնպես գժվի նրան գժվեցնողը, ոնց որ ես եմ գիտեմ, — բացականչեց Հոռոմսիմն այնպիսի ահարկու մի եռանդով, որ կարծես թե այս էր նրա սրտի միակ ամենամեծ բաղձանքը: 
Հետո նա ձեռքերը ծալեց կրծքին, աչքերն աղոթողի պես ձգեց եկեղեցու պատն ի վեր և շարունակեց. — խնդրել եմ մայր աստվածածնից, որ նա այրվի, այրվի, այրվի, ոնց որ մենք ենք այրվում-փոթոթվում անկրակ նրա պատճառով: 
Խնդրել եմ տեր ամենակալից, որ նրա օրն ու կյանքն այնպես խավարի, ոնց որ մեր կյանքն է խավարել նրա պատճառով, սև ու մութ լուսանա նրա գլխին կարմիր զատիկը, ոնց որ սև ու մութ է արել նա մեր օրերը…
— Ի՛հ, լավ մի դու էլ, — նկատեց Օսանը սնահավատի սարսափով: 
— Եկեղեցու պատի տակն էլ այդպես կանիծե՞ն:

— Լավ չի Հոռոմսիմ, լավ չի, — նկատեց իր կողմից Զաքարը: 
— Քրիստոսն ասել է...
— Ի՞նչ է ասել Քրիստոսը, — հանկարծ բղավեց Հոռոմսիմը ծերունու վրա այնպիսի կատաղությամբ, որ խեղճի խոսքը մնաց բերանում: 
— Քրիստոսն ասել է` տուն-տեղ թող, մայր, կնիկ, որդիք մոռացիր, քաղցած-տկլոր ահիր նրանց ու ինչ որ աշխատես, տար բոզերի փորն ածա՞: 
Քրիստոսն ասել է` գնա հարբիր-տրաքվիր, կեսգիշերներին տուն արի ու առանց պատճառի կնկանդ փայտի տակ դիր ջարդիր: 
Հա՞, Քրիստոսն այդ է ասե՞լ: 
Բաս անիծե՞մ նրան այդպես գժվեցնողին: 
Բաս չասե՞մ:

— Սպասիր, Հոռոմսիմ, — ընդհատեց նրա խոսքերի տարափն Օսանը: 
— Դու գիտե՞ս ով է որդուդ խելքից հանել:

— Ինչո՞ւ, դու չգիտե՞ս, Մանեն չգիտե՞, — ասաց Հոռոմսիմը և, որովհետև Օսանն ըստ երևույթին, չգիտեր և զամացած նայեց նրա զայրացկոտ աչքերին, ավելացրեց. — Այն լպստած, այն աննամուս ակուշերկեն է, է՛լի... 
Հեղինե Սոլիկյանը — կտրվի նրա անունը:

— Քա՛, — բացականչեց Օսանը և ձեռքերը բռունցք կազմած՝ դրեց շրթունքների վրա ի նշան ապշության: 
Նա մեծ տարակուսանքով նայեց հարսի աչքերին, կարծես հարցնելով, թե մի՞թե նրան հայտնի էր այդ բանը:

Մանեն խուսափեց սկեսրոջ այդ հայացքից և մեքենայաբար նայեց դեպի հարևան կտուրը, որտեղ գառը նորից սկսել էր նայել համառորեն:

— Սոլիկենց Ստեփանի աղջիկը... կճանաչեմ, — ասաց Զաքարը, կարծես, ինքն իրեն:

— Ա՛յ, սև մահը ճանաչի նրան, գետինը դնեմ նրա անունը, — սրտանց վրա բերեց Հոռոմսիմը և արագորեն նստեց Օսանի կողքին: 
Ես զարմանամ եմ ձեզ վրա, Օսան, — ավելացրեց նա հանդիմանորեն. — ախր այն աննամուսին դուք ո՞նց եք տուն թողնում:

— Վո՛ւյ Հոռոմսիմ ջան, պարտական լինեմ, թե սրանից ավել ես իմացած լինեմ նրա արարմունքը: 
Ասենք այն գլխից ես չեմ հավանել նրան. ժամանակ-անժամանակ ներս կընկնի, չաչանակի պես կխոսի, լիրբ-լիրբ կծիծաղի, պապիրոս կքաշի, դուրս կտա ինչ-որ բերանը գա, ոչ մեծ կհարցնի, ոչ պստիկ: 
Բայց դե պստկուց հարսիս ընկերուհին է եղել, ուսումնարանում միասին են սովորել գալիս է, դուռը խո ետ չե՞մ դնիլ երեսին:

— Որ դուռն երեսին ետ չես դնիլ, խո կարո՞ղ ես ասել, սա ջահել աղջկա արարմունք չէ: 
Բա ջահել աղջիկը, ազապ աղջիկն այդպես աննամուս բաներ կանի՞: 
Ախր այսպես բան չի լինի Օսան ջան, Մանե ջան: 
Այնպես գժվեցրել է այն տղին, այնպես գժվեցրել, որ էլ աչքով աչք չունի կնկա վրա: 
Շատ անգամ, կեսգիշերներին, տուն է գալիս հարբած-տրաքված, էլ ի՛նչ ուշունցներ ասես չի տալիս այն խեղճ ու կրակ աղջկան, թե որ այն խեղճը մի ձայն էլ հանում է, պրծա՛վ. շունը կապիր, նրան բաց թող: 
Մինչև հիմի ծեծել չէր իմանում, հիմի այդ էլ է սովորել փուչ-փչանալուն: 
Վարժապետությունից ձեռք վեր առավ, մտավ հաշվապահ, երկու ամիս էլ չդիմացավ, կռվեց դուրս եկավ. մի տարի պարապ-սարապ թրև եկավ, հետո մտավ բանկը, այնտեղ էլ չպահեցին, դուրս արին, վերջը կնկա փողերը խաբխբելով դուրս բերեց բանկից, գնաց Մոսկով, թե՝ ուսումս կիսատ է, պետք է լրացնեմ: 
Մոսկովում ինչ արավ, ինչ չարավ — չեմ իմանում, երեք տարուց հետո ետ եկավ, սկսեց գրել լրագրերումն: 
Ասում են լավ փող է վերցնում, բայց մի գրոշ, մի սև գրոշ ասես տուն բերում է՞, որ աչքներս կոխենք: 
Աստված է վկա, օր է պատահում, որ տանը մի կտոր հաց չի լինում ըրեխանց ձայնը կտրելու համար, ողջ ձմեռը շան պես կոնկոռնալով ենք անցկացրել. տան քրեհը հավաքվել, տանիցը դուրս են անում: 
Մինչև այս հասակս ես վարձկան չեմ բանել ուրիշի դռանը, հիմի այդ էլ եմ անում — կտրվի նրա նամուսը — այն խեղճ աղջիկն էլ մի օր լավ, տասն օր հիվանդ, օր ու գիշեր մեկ արած՝ հալած մոմ է դարձել ասեղի ծայրին շատ մտիկ տալուց: 
Բայց դե մեր վերցրածն ի՞նչ պետք է լինի, որ հինգ փոր կշտացնի: 
Իսկ նա, փուչ-փչանալուս, ինչ որ աշխատում է բոզերի փորն է ածում: 
Սա օրենք է՞: 
Հը՞, ձեզ եմ հարցնում, սա օրենք է՞:

— Է՛,ժամանակ, ժամանակ, — արտասանեց Զաքարը ծերունիներին հատուկ անտարբերությամբ և գլուխը շարժեց:

— Ասում եմ՝ ա՛յ որդի, ինչի՞ ես այդպես անում, — շարունակեց Հոռոմսիմը: 
— Ես, ասենք, պառավել գնացել եմ, բայց այս, խեղճ ջահել աղջկա օրն ինչի՞ ես մթնացնում: 
Ի՞նչ է արել քեզ, որ համ տկլոր ու քաղցած ես պահում, համ էլ ծեծում, ջարդում: 
«Թե որ չի ուզում, ասում է, տկլոր ու քաղցած մնա, թե որ չի ուզում, ասում է ծեծվի ու ջարդվի, ասում է, որ ուզամ է՝ գնա. ես դրան պահողը չեմ»:

— Քա՛, — արտասանեց Օսանը և նորից ձեռքը բռունցք կազմած դրեց շրթունքի վրա:

Հոռոմսիմը ձեռքերը դինջ արեց ծնկներին և, իր եռանդալից աչքերով նայելով Օսանին, շարունակեց, կարծես Օսանի տեղ մոտը նստած լիներ իր որդին:

— Հիմա չես պահո՞ղը, ասում եմ, երբ որ խեղճ աղջկա ուղն ու ծուծը քամեցիր: 
Հի՛մի չես պահո՞ղը, երբ որ խեղճի բաժինքի փողերը դուրս բերիր տարար լակեցիր, — քթովդ դուրս գա: 
Թե որ պահողը չէիր, ասում եմ, բաս ինչի՞ ուզեցիր, ինչի՞ այդ խեղճ աղջկա մեղքն ընկար: 
Հը՞: 
«Այն ժամանակն, ասում է, ջահել էի, աշխարհք չէի տեսել, խելքս բան չէր կտրում. հիմի ամեն բան տեսել եմ, խելոքացել եմ»: 
— Տո , դա խելք է , ասում եմ, որ մարդ տուն-տեղ մոռանա. երեխեքին քաղցած, տկլոր պահի, կնկանը ծեծած-ջարդած ու ինքն աննամուս աղջկերքի հետևից թրև գա: 
Հը՞, դա խելոք է՞: 
Ասում եմ` բաս որ ժամումը տերտերը հարցրեց «տեր եմ» ու դու էլ լեզուդ չչորացավ, ասեցիր «տեր եմ», բաս չէիր իմանո՞ւմ, որ մինջև գերեզմանը տեր պետք է լինես ու անտեր չթողնես: 
Հը՞, բաս այդքան էլ չէիր իմանո՞ւմ: 
«Այդքանն էլ որ իմանայի, ասում է, իսկի ժամ էլ չէի գնալ: 
Ժամս ո՞րն է, ասում է, տերտերս ո՞րն է: 
Վեքսիլ խոմ չեմ տվել, ասում է, սուրբ պարտքս բկիցս բռնած առնեն, մի խոսք է, էլի, ասել եմ. ասեցնել են տվել, ես էլ ասել եմ. Ամենքն ասում են, ես էլ ասել եմ»: 
Դե արի ու բան ասա: 
Ի՞նչ ասեմ: 
Հը՞, ձեզ եմ հարցնում, ի՞նչ ասեմ:

Զաքարը գլուխը բարձրացրեց և նայեց Հոռոմսիմի զայրացկոտ ու տարակուսալից դեմքին:

— Ա՛յն ասա, թե՝ որդի, աստծու ճանապարհիցը դուրս ես գալիս, հոգիդ սատանի փայ ես անում, — ասաց նա ծանր ու հանդիսավոր ձայնով: 
— Ասա նրան, թե վեքսելը, թղթի մի կտորը, ավելի մեծ գին ունի՞, թե աստծու սուրբ սեղանի առաջ, խաչի ու ավետարանի վրա տված խոսքը:

— Ես, ասում է, աստված-մաստված, խաչ-մաչ չեմ ճանաչում, չէ՛, — աղաղակեց Հոռոմսիմն իր բարկացկոտ աչքերը փայլեցնելով ծերունու վրա:

— Տեսնում ե՞ս... բաս ասա թուրքացել է, էլի, — նկատեց Օսանը:

— Ականջ դիր, Օսան, ինչ եմ ասում, — ասաց Զաքարը, կամաց շոշափելով նրա թևը: 
— Ամեն աստծու օր ես ժամ եմ գալիս, իսկ կիրակի օրերը ճաշին Վանքն եմ գնում, որովհետև, պատարագին լավ ժամ են ասում: 
Վանքի բակը որ մտնում եմ տեսնում եմ լիքն է մեր ջահելներով: 
Օտար մարդ մտիկ տա, կասի՝ ի՛նչ ժամասեր են այս հայ ջահելները: 
Բայց որ հարցնես, իսկի մեկը մտնում է՞ պատարագ տեսնելու, երեսը խաչակնքելու, մոմ վառելու, աղոթք անելու: 
Բան չունե՞ս: 
Մտնողն էլ այնպես է պահում իրան աստծու սուրբ տաճարի մեջ, որ կասես իրանց տունը լինի: 
Երեսը խաչ հանել, մոմ վառել, ծունկ չոքել աղոթել խո չկա ու չկա. որ չամաչեն, պապիրոս էլ կքաշեն: 
Հիմի Հոռոմսիմի որդին էլ դրանցից է, է՛լի: 
Կարծում ես, մենակ դա է՞: 
Ու մենակ տղերքը չեն, Օսան, աղջկերքն էլ են այդպես:

— Ա՛յ հիմիկվա աղջկերքի նամուսն էլ այնտեղ գետինը դնեմ, — սրտանց վրա բերեց Հոռոմսիմը: 
— Դիփ դրանք չեն ջահելներին գժվեցնողը՞: 
Ի՞նչն էր իմ որդունը, առաջ ինչ նամաղուլներ էլ էր աներ, էլի տան պատիվն էլ գիտեր, կնկա պատիվն էլ. իսկ իմ առաջ կհամարձակվե՞ր մի ավելորդ խոսք ասել: 
Իսկ հիմի՞, ինչ որ կապվել է այն աննամուսի հետ... 
Շատ անգամ այնպես սրտի եմ գալի, Օսան ջան, որ ասում եմ դուրս անեմ տանից, էլ մոտ չթողնեմ, ջհաննամը — ուր ուզում է՝ կորչի, առանց այն էլ չկա ու չկա, թող իսկի չլինի, գոնե այն մեղքուկրակ աղջիկը կհանգստանա: 
Մեկ էլ ասում եմ՝ չէ. մարդ մեջ գցեմ, ո՞վ գիտե, ջահել է, ինձնից չի քաշվում, գուցե ուրիշներից քաշվի, խելքի գա: 
Օսան ջան, մի օր տեսնես նրան, չես կարո՞ղ խրատի:

— Խրատի՛, — բացականչեց Օսանը, և նրա գլուխն սկսեց ավելի շարժվել: 
— Ես ա՛յն լափն ածեմ գլխին, որ ասի թե հա՛: 
Ափսոս, որ ես այդ բաները վաղ չեմ իմացել: 
Հա՛յ գիտի հա՛, բաս իմ որդին ջահել չի եղել էլի, որ այդ նամաուլները չի արել: 
Վույ, աստված ոչ անի. այն օրը սև մահ լիներ իմ գլխին:

— Օսան ջան, թե որ դու այդ բանը կանես, հենց իմանաս, թե մի գերի ես ազատել, — ասաց Հոռոմսիմը, և այս անգամ նրա կռվարար ձայնը հնչում էր լացագին: 
— Մանե ջան, այն... այն... լավ աղջկան ասա՝ ի՞նչ ես ուզում մեզանից, ինչի՞ ես մեր մեղքը վեր առնում: 
Մանե ջան, չես իմանում, մի օր որ գաս տեսնես մեր հալը, լաց կլինես, աստված է վկա. քարն ի՞նչ է, քարն էլ լաց կլինի:

Արտասուքի կաթիլները մեկը մյուսի հետևից դուրս էին ցայտում հարատև զրկանքներից ու վշտից կմախքացած պառավ կնոջ աչքերից և արագորեն գլորվում նրա խորշոմած այտերի վրայով, ադամանդների պես շողշողալով արևի ճառագայթների տակ:

Մանեն կանգնած էր լուռ ու անշարժ և նայում էր տամուկ աչքերով, շրթունքները պինդ սեղմած իրար, ըստ երևույթին զսպելով իրեն, որ ինքն ևս լաց չլինի այդ խեղճ պառավի աղեկտուր խոսքերը լսելիս և առատ արտասուքները տեսնելիս:

— Շատ լավ, — ասաց նա հանկարծ. — ես կտեսնեմ նրան, անպատճառ կտեսնեմ:

Արևն ավելի ու ավելի տաքացնում էր օդն ախորժելի ջերմությամբ: 
Վերևը, եկեղեցու տանիքի վրա, նստած էին երկու աղավնի ուռած-փքված և ղունղունում էին իրենց քնաբեր խուլ ձայնով: 
Եկեղեցու պատի հետևից, բակի մյուս կողմը, լսվում էին ժամավոր կանանց բարձրաձայն խոսակցության և երբեմն ծիծաղի ձայները:

Վերջապես, եկավ քահանան — նոր-նոր աղվամազը դուրս եկած մի նորընծա, մեջքին խիստ հուպ տված փայլուն փարաջայով և փափուկ կաստորի նոր գլխարկով: 
Հետո եկավ տիրացուն — տերտերից շատ ավելի հասակով մի մարդ խիստ մազակալած տգեղ դեմքով, արբեցողի պղտոր ու կարմիր աչքերով, ամառվա հնամաշ վերարկուով և տիրացուներից անբաժան հովանոցը ձեռքին: 
Եկեղեցուց փութկոտ քայլերով դուրս եկավ ժամկոչը «հասարակը» տալու: 
Դա գլուխն առաջ ընկած, կուրծքը ներս ընկած մի ժիր ծերունի էր ահագին սապատով և սև մահուդի այն աստիճան խունացած չուխայով, որ մեջքին՝ սապատի վրա կարծես մամուռ էր բսել և արևից խանձվել: 
Փոքրիկ զանգակները — մեկը բարիտոն մյուսը տենոր — հնչում էին չափաբերական շեշտերով` տամ-տիմ-տոմ, և նրանց ձայները զիլ ծկլթոցով կարծես պոկ էին գալիս ինչ-որ մի բանից, ուրախական աղաղակով դուրս թռչում զանգակատան կաթողիկեի նեղ կամարներից, բազմերանգ թելերի պես հյուսվում իրար հետ, սլանում օդի մեջ և շնչասպառ մարում արագորեն, կարծես ողբալով, որ իրենց գոյությունն այդքան կարճալի է:

2
Հոռոմսիմի որդու և Հեղինե Սոլիկյանի միջև եղած կապը թեև վաղուց էր հայտնի Մանեին, բայց նա իբրև կրթված կին` միանգամայն հեռու էր պահում նրանց անձնական գործերին միջամտելուց և չտեսնելուն էր տալիս նրանց ավելի քան մերձավոր հարաբերությունները: 
Նա շատ լավ ճանաչում էր թե Սեդրակ Նասիբյանին, և թե Հեղինե Սոլիկյանին, մանավանդ վերջինիս. գիտեր, որ երկուսն էլ ազատ, անկախ հայացքների տեր անձեր են, ամեն տեսակ նախապաշարումներից հեռու և, ինչպես ասում էր Հեղինե Սոլիկյանը, «բուրժուական բարոյականությունը» ժխտող: 
Բայց երբեք չէր կարծում, որ նրանք, այդպիսի անձեր լինելով հանդերձ, զուրկ կլինեն խղճահարության ամենատարրական զգացումից անգամ և ընդունակ կլինին զոհ բերելու իրենց հանցավոր կրքին մի ամբողջ անմեղ ընտանիք: 
Այս պատճառով Հոռոմսիմի պատմությունը այն աստիճան վրդովել էր նրա հոգին, որ նա վճռեց այդ օրն իսկ տեսնել ընկերուհուն և լրջորեն խոսել նրա հետ: 
Այդ դիտավորությամբ երեկոյան դեմ դուրս եկավ տնից:

Հեղինե Սոլիկյանն ապրում էր երեք սենյակից բաղկացած վարձու մի բնակարանում իր մեծ քրոջ` Սալոմեի հետ, որը խուլ ու համր պառաված մի օրիորդ էր մոտ քառասուն տարեկան, ականջների մեջ շարունակ բամբակ խրած: 
Հայր, այր, եղբայր նա չուներ, ուներ միայն այդ մի հատիկ քույրն, որին սիրում էր ոչ այնքան նրա համար, որ իր քույրն էր, որքան նրա դժբախտության համար: 
Իսկ Սալոմեն, աշխարհային բոլոր վայելքները մոռացած, նույնիսկ արտաքին աշխարհից միանգամայն կտրված, հոգով-մարմնով նվիրված էր փոքրիկ քրոջը, որին սիրում էր առանձին մի քնքշանքով և նայում էր նրա վրա մոր պես: 
Թվում էր, թե նա ուրիշ ոչ մի հոգացողության չունի, բայց միայն այն բանից սակավաթիվ ժամերին, երբ Հեղինեն տանն էր լինում, ոչ մի բանի պակասություն չզգար, դժգոհության ոչ մի առիթ չունենար: 
Սալոմեի ամբողջ աշխարհայացքը պարփակված էր տան չորս պատերի մեջ: 
Տան գործերին նվիրված էր ֆանատիկոսի եռանդով և օրնիբուն զբաղված էր մաքրելով, լվանալով, եփելով, թեև ծառա ունեին, մնացած ժամանակը զբաղվում էր կամ իր հնամաշ շորերը կարկատելով, կամ գուլպա գործելով, կամ իր անթիվ ծաղկամաններով, որոնցով լիքն էին բոլոր լուսամուտները և պատշգամբը:

Այժմ էլ, երբ Մանեն գնաց նրանց տուն, Սալոմեն ինչ-որ բան էր շինում խոհանոցում, և Մանեն անցողակի տեսավ նրան՝ թևերը քշտած և թաց գոգնոցով: 
Երևի իր այդ անկարգ դրությունից քաշվելով, Սալոմեն դուրս չեկավ հյուրի մոտ, բայց նրա փոխարեն սենյակից գնդակի պես դուրս նետվեց ինքը Հեղինեն — դեռևս շատ ջահել մի աղջիկ ոսկե պենսնեով, մինչև ուսերը խուզած գանգուր մազերով, առանց կորսեի, գիրուկ, կլորիկ, ցածրահասակ, տեղնուտեղը եռանդ, կրակ ու ծիծաղ, կարծես չարաճճի մի տղա լիներ աղջկա շոր հագած:

— Մանե ջան, այս ո՞ր քամին է քշել քեզ իմ կողմը, — կանչեց նա, իր փափլիկ կարճ մատներով առնելով նրա ձեռքերը: 
— Ի՛նչ լավ է, որ եկել ես. ես մեռա մենակությունից, թեև նոր եմ վերադարձել տուն և այնքան հոգնած եմ, որ քիչ էր մնում պառկեի քնեի: 
Արի մի պռոշտի անենք:

Եվ նա բարձրացավ ոտների ծայրերի վրա, որ հասնի Մանեի շրթունքներին:

— Դե՛, շամփուր խո չե՞ս կուլ տվել, մի քիչ կռացիր, որ հասնեմ: 
Եղբորդ պես բարձրացել ես, կարծես թե ուզում ես... շլոր քաղել:

Մանեն ծիծաղեց ակամա և խոնարհվեց Հեղինեի դեմքի վրա: 
Հեղինեի այդ անկեղծ ուրախական ընդունելությունը մոռացնել տվեց նրան այն վրդովմունքը, որով եկել էր` կռվելու ընկերուհու հետ:

Մանեի շրթունքները մի քանի անգամ պինդ համբուրելուց հետո, Հեղինեն, մի ձեռքով բռնած նրա ձեռքից, մյուսով քթի վրա ուղղելով պենսնեն, ներս տարավ նրան ծաղկամանների երկայն շարանի միջով, նստեցրեց բազմոցի վրա և ինքն էլ արջի քոթոթի պես թրմփալով, տեղավորվեց նրա կողքին:

— Երեկ եղբորդ էի հարցնում, թե ի՞նչ է պատահել քեզ, հիվանդ խո չե՞ս, որ չես գալիս ինձ մոտ:

— Եղբո՞րս, — զարմացավ Մանեն:

— Հա՛, Վահանին:

— Մի՞թե նա այստեղ է:

Հեղինեն սկբում ինքը զարմացավ Մանեի այդ հարցի վրա, հետո հանկարծ բարձրաձայն ծիծաղեց: 
Ծիծաղելիս նրա փափլիկ այտերի և լիքը կզակի վրա մատնեհարներ էին գոյանում:

— Այ քեզ բա՜ն... 
Մի՞թե նա դեռ չի եկել քեզ մոտ:

— Չէ: 
Ես մինչև անգամ չգիտեի, թե այստեղ է:

— Ի՛նչ ես ասում, — բացականչեց Հեղինեն, և նրա ծիծաղը սաստկացավ: 
— Իսկ նա ասում էր, թե բոլորովին ողջ և առողջ ես, թե արդեն սկսել ես զատկվա համար պասքաների պատրաստություններ տեսնել, թե ինձ համար ինչ-որ մի սյուրպրիզ ես պատրաստում... մի խոսքով՝ խոսում էր այնպես, որ կարծես թե հենց նոր քեզ մոտ էր եղել: 
Եվ բոլորովին լրջորեն, գիտե՞ս: 
Հա՛, հա՛, հա՛... 
Ի՛նչ մազալու մարդ է: 
Չափազանց հավանում եմ նրա բնավորությունը Սուտ կխոսի հենց միայն նրա համար, որ սուտ խոսած լինի և զվարճանա, թե ինչպես դիմացինը ճշմարտության տեղ է ընդունում իր սուտը: 
Դուրս է գալիս մի տեսակ «գեղարվեստը գեղարվեստի համար»: 
Ա՛յ, եթե դու ունենայիր նրա բնավորաթյան գեթ մի հազարերորդ մասը, այսինքն՝ կյանքի և մարդկանց վրա նայեիր նրա պես հեգնորեն, այդպես... չէիր լղարիլ, թեև խորհուրդ էլ չէի տալ, որ նրա պես չաղանայիր: 
Սոսկալի բան է դառել, որ տեսնես: 
Առաջը կանգնած` ուղղակի թզուկ էի երևում ինքս իմ աչքում, թեև ես էլ մի մսի գունդ եմ: 
Իսկ բարձրությո՛ւնը... 
Սիրտս ասում էր` թռչեմ նստեմ ուսին լավ տեսնելու համար — մա՞րդ է, թե մի այլ արարած աժդահաների ցեղից: 
Ա՜խ, ինչպե՛ս կուզեի, որ նա իմ եղբայրը լիներ: 
Նրա հայացքից, հետո խոսակցության տոնից այնպիսի մի բան ես զգում, որ կարծես թե խտղտում են կռներիդ տակ. համ ախորժելի է, համ անախորժ, համ ծիծաղում ես, համ զայրանում, բայց ընդհանրապես գժի պես ուրախ ես զգում քեզ: 
Որ նրա մարմնի ահագնությունից չվախենամ, անպատճառ կսիրահարվեմ արևս վկա: 
Խտտած ժամանակ մի քիչ որ պինդ հուպ տա ճխիլ-մխիլս կհանի: 
Նրա համար կատվի խաղ կլինի, ինձ համար` մկան մահ:




 --------------------------------------- 


Եվ, շատ սրամիտ համարելով իր այդ համեմատությունը, Հեղինեն շարունակեց ծիծաղել, բայց Մանեն չժպտաց անգամ: 
Առիթը շատ հարմար էր, որ Մանեն խոսք բանար իր այցելության նպատակի մասին, և Հեղինեի վերջին խոսքերն այն աստիճան ցինիկական թվացին նրան, որ քիչ մնաց ընկկերուհու երեսովը շպրտեր՝ «մեկը բավական չէ՞, որ երկրորդն էլ ես ուզում ունենալ», բայց զսպեց իրեն և ասաց.
— Սպասիր, մեկ գա ինձ մոտ, այնպե՛ս կռվեմ որ:

— Իսկ ես, որ քո տեղը լինիմ, վրա կընկնեմ և այնքան կպաչպչեմ, որ երեսի կաշին կպոկեմ: 
Ես եղբայր չունիմ և չեմ ունեցել, բայց որ ունենամ, զգում եմ, որ գժի պես կսիրեմ;
Հեղինեն վեր կացավ, մի պապիրոս առավ սեղանի վրա դրած թղթի արկղիկից, վառեց և նորից նստեց Մանեի մոտ:

— Ո՞ւրիշ ասա, է՛, ինչպե՞ս ես: 
Այսօր... 
Սպասիր, այս ի՞նչ ես քսել վզիդ: 
Երեսդ մի քիչ այն կողմն արա: 
Ա՜խ, երակդ է: 
Իսկ ես կարծեցի թանաք ես քսել: 
Դե՛ մի՞թե կարելի է այդքան լղարել: 
Մարդդ դեռ չի՞ վերադարձել հանքերից:

— Ոչ:

— Գիտե՞ս, այսօր հիվանդանոցի լուսամուտից տեսա քեզ սկեսուրիդ հետ: 
Ասացի՝ փա՛ռք քեզ, աստված, ահա՛ մի օր, երբ իմ սիրուն թռչնիկը դուրս է թռել վանդակից գարնան հրաշալի օդում ճախրելու: 
Բայց մի բան հարցնեմ. ի՞նչ հաճույք ես զգում, որ առանց պառավի տանից դուրս չես գալիս: 
Վախենո՞ւմ ես, ինչ է, որ... 
Բադամյանը հանկարծ բռնի ու փախցնի...
Մանեն հոնքերը կիտեց և հայացքը ձգեց ծնկներին:

— Դու, երևի, մեզ տեսել ես այն ժամանակ, երբ մենք ժամ էինք գնում կամ ժամից գալիս, — ասաց նա բավական սառն կերպով:

— Ժա՞մ... ի՛նչ ես ասում: 
Ճաշին էր, որ ձեզ տեսա:

— Այո մեծ պասին ճաշին էլ են ժամ ասում:

Հեղինեն հանկարծ իր փափլիկ ձեռքերը խփեց ավելի ևս փափլիկ թշին:

— Ա՜խ, ճիշտ որ…	հիմա խո մե՛ծ պաս է: 
Հիշո՞ւմ ես, մեծ պասին որ մեզ, աշակերտուհիներիս, ժամ էին տանում հաղորդելու: 
Տերտերը պպզում էր սյունի տակ, իսկ մեզ թխսկան հավի պես հավաքում էր իր շուրջը և կրկնել տալիս «Մեղայի» խոսքերը, «որկրամոլությամբ և մասամբ նորին, ողջախոհությամբ և մասամբ նորին, զիճությամբ և մասամբ նորին, ոտնահարությամբ և մասամբ նորին...»: 
Հիշո՞ւմ ես, որ ես փռթկոցս չէի կարողանամ պահել, իսկ դու կմշտում էիր կուռս թե՝ սուս կաց: 
Դու մինչև այժմ էլ մնացել ես նույնը, իսկ ես... 
Ա՛յ, ինչ է նշանակում մեծանալ և աստծո ճանապարհից հեռանալ: 
Բավական չէ, որ այլևս չեմ ապաշխարում այլև մոռացել եմ ապաշխարության օրերը: 
Վա՛յ, հազար վա՛յ իմ հոգուն. Սադայելը կպրի կարասը կկոխի ու կհանի: 
Այն ժամանակ հազար «վա՛յ, նանի ջան» կանչի, ո՞վ է օգնողը: 
Երանի քեզ, որ ժամ էլ ես գնում, պաս էլ ես պահում, հաղորդվում էլ ես: 
Մեզ համար պատրաստ է Աբրահամի գոգը, իսկ ինձ համար՝ սանդարամետը: 
«Վա՛յ ինձ, վա՜ յ ինձ, վա՜ յ ինձ. զի անթիվ են հանցանք իմ. աններելի են մեղք իմ և... և... և...»: 
Դե՛, միտս գցիր, է՛, տեսնում ես մոռացել եմ:

Եվ Հեղինեն չարաճճի կերպով խթեց Մանեի կողքը: 
Մանեն խիստ սառնորեն վեր կացավ նրա մոտից և հեռացավ դեպի լուսամուտը, որի բաց փեղկի ապակիները բոցավառվում էին մայր մտնող արևի հրավառ ճաճանչներից: 
Նա զգում էր, որ ընկերուհու մասամբ անհոգ, մասամբ հեգնական, մասամբ ցինիկական և ընդհանրապես բավական անձնապաստան տոնը հետզհետե գրգռում է իրեն այն աստիճան, որ նրա սանձարձակ-ծաղրական լեզուն նողկանքի պես մի բան է ազդում իրեն:

Հեղինեն նայեց նրա հետևից, պապիրոսի ծուխը հանեց քթածակերից և ուրախ քրքջաց: 
Նրա ծիծաղի մեջ լսվում էին անախորժ սուր ծկլթոցներ, չձյութված սռնու ծվոցի պես, և ծիծաղելիս նա բարձրացնում էր դեմքը, կարծես կամենալով պենսնեն ամուր պահել քթի վրա, որ վայր չընկնի ծիծաղի պատճառած ցնցումներից:

— Զարմանալի է, ինչո՞ւ ես նեղանում , — բացակաչեց նա. — Մի՞ թե ճիշտ չէ, որ դու արդար ես, իսկ ես` մեղավոր, որ դու դրախտը կգնաս, իսկ ես դժոխքը:

Մանեն կամաց դարձավ և շատ լրջորեն նայեց ընկերուհու պենսնեին, որի հետևից չէին երևում նրա աչքերը, որովհետև պենսնեի պարզ ապակիները պլպլում էին լուսամուսի ապակիներից անդրադարձող արևի պայծառ լույսերի տակ:

— Ես զարմանում եմ քեզ վրա, Էլեն, — ասաց նա: 
Դու կրթված աղջիկ ես, նույնիսկ բարձր ուսում ես ստացել. մի՞թե այնքան չես հասկանում, որ կան բաներ, որոնց եթե չես հավատում, գեթ պիտի գիտենաս հարգել և, համենայն դեպս, չծաղրել:

— Այսի ՞նքն:

— Մի՞թե կարելի է ծաղրել մի բան, որ միլիոնավոր մարդկանց հոգեկան միակ ամենաբարձր մխիթարությունն է կազմում...
— Կրոնական զգացո՞ւմն` ուզում ես ասել:

— Այո՛, կրոնական զգացումը, — շեշտեց Մանեն: 
— Այդպե՞ս են անում Եվրոպայում, ուր գնացել ման ես եկել դու:

Հեղինեն պապիրոսն արագորեն դրեց մոխրամանի վրա և վեր կացավ: 
Մանեի խոսակցության լուրջ տոնը, ըստ երևույթին, ազդեց նրան, և նա ինքը լուրջ դեմք առավ:

— Դու ի՞նչ գաղափար ունիս Եվրոպայի մասին, — ասաց նա: 
— Չլինի՞ կարծում ես այնտեղ մղդսիներ չկան: 
Սխալվում ես, սիրելիս: 
Իսկական մղդսի ուզում ես, արի տանեմ քեզ Եվրոպա: 
Թե չէ մերոնք ի՞նչ են, — անամոթ կեղծավորներ և անհավատներ: 
Գլադստոնի պես մի ազատամիտ մարդու գրասեղանի վրա հրեն, ասում են, հոմ-ռուլի կեղքին աղոթագիրք է դրված միշտ: 
Իսկ Տոլստոյի գրվածքները խո ինքդ էլ ես կարդում. մի տող կգրի՞, որ մեջը աստված չլինի:

— Եվ ի՞նչ է ապացուցանում այդ, — հարցրեց Մանեն:

— Այս ա՛յն է ապացացանում, իմ սիրունիկ տիկին, որ Երուսաղեմում էլ են շներ հաչում: 
Իսկ ինչ վերաբերում է այն բանին, որ դու ինձանից հարգանք ես պահանջում դեպի կրոնական զգացումը, ես մի օրինակ կպատմեմ քեզ իմ պրակտիկայից: 
Մի անգամ ինձ կանչում են մի ծննդաբեր կնոջ մոտ` տգետ տատմոր փչացրածն ուղղելու համար: 
Մի խեղճ ու կրակ արհեստավոր կին էր: 
Գնում եմ և ի՞նչ տեսնում. ուշաթափ ծննդաբերի գլխին տղամարդի ահագին մի փափախ և բարձի տակ սոխի մի շամփուր, իսկ բուխարու վրա մի դյուժին վառած մոմ: 
Ի՞նչ ես կարծում, ի՞նչն էր թելադրում այս ծիծաղելի բաներն անելու:

— Պարզ նախապաշարումը և սնահավատությունը:

— Եվ ոչ կրոնական զգացո՞ւմը, որ մայրն է բոլոր նախապաշարումների և սնահավատությունների: 
ՉԷ՞ որ կրոնը, — ո՛րն ուզում ես վերցրու, — ինքնին արդեն հսկայական մի նախապաշարում և սնահավատություն է: 
Եվ ո՜ւր էր, թե նա բավականանար միայն պառավական միամիտ և անվնաս նախապաշարումներով: 
Մինչդեռ մենք գիտենք, որ նա անհաշիվ աղետներ է բերել մարդկության գլխին: 
Խո գիտես ինչ բան է կրոնական մոլեռանդությունը. մարդիկ դուրս են գալիս հոգեկան նորմալ դրությունից, խելագարվում են, զազանանում և կամ իրենց են չարչարում ու մորթում, կամ ուրիշ իրենց նման արարածների: 
Ոչ մի համաճարակ հիվանդություն, ոչ խոլերան, ոչ ժանտախը և ոչ նույնիսկ ամենամեծ պատերազմներն այնքան զոհեր չեն տարել, որքան տարել և տանում է նույնիսկ մեր ժամանակում կրոնական մոլեռանդության համաճարակը: 
Հիշիր, քրիստոնեության առաջին դարերը, ինկվիզիցիան, հիշիր իսլամականության կատաղի բռնկումները, կամ թեկուզ հենց բուդդայականությունը, որը թեև ուրիշի մի մազին անգամ չի դիպչում, չի գործում քրիստոնեության և մահմեդականության պես հրով ու սրով, բայց դրա փոխարեն ուտում է ինքն իրեն, կամաց-կամաց ծծում, մաշում և մահացնում ի՛ր իսկ օբյեկտին: 
Դեռևս ո՛չ մի կրոն աշխարհիս երեսին ոչինչ չի վերածնել, ոչ մի բանի կյանք ու կենդանություն չի տվել, այլ միայն կործանել է, կործանել է շարունակ և շարունակ շահ ու ավեր է տարածել իր շուրջը ամենակուլ վիշապի պես...
Մանեն նորից դարձել էր դեպի լուսամուտը և նայում էր դուրս: 
Նրա առջև բացված էր ամբողջ արևմուտքը և քաղաքի մի մասը սարալանջին՝ իրար վրա կուտակված տներով, որոնց բազմերանգ տանիքները կարծես թե դարսված էին իրար վրա ձկան թեփի պես: 
Արևմուտքում, լեռան քամակին, մի ամբոդջ ֆեյերվերկ էր վառված անշարժ ու հուրհրատին. նոր մայր մտած արևը հուժկու թափով դուրս էր շպրտել լեռան հետևից իր բոցավառ ճաճանչները հսկայական հովհարի պես. և այդ ճաճանչները ադամանդյա երկայն ասեղների նման ցցվել Էին երկնքի վրա անշարժ կանգնած նոսր ամպերի մեջ: 
Լեռը հսկայական մի ստվեր էր ձգել իր լաջին կուտակված տների վրա և խաղաղ, հետզհետե զովացող օդը կարծես թե լցված էր ոսկու փոշով:

Մանեն մռայլ հայացքով նայում էր իր առջև բացված այդ հրաշալի տեսարանին, սրտի մեջ զգալով ինչ-որ անորակելի հույզեր ու կրքեր, և հետևից լսում էր Հեղինեի ձայնը, որը ճռնչում էր ծղրիդի պես ջղերը քայքայելու չափ երկար, հանդուգն ու համառ: 
Նա զգում էր, որ ընկերուհու ասածների մեջ ճշմարտություններ շատ կան, բայց և, միևնույն ժամանակ, մի անորոշ բան նրա հոգու խորքում բողոքում և չէր ուզում հաշտվել այդ ճշմարտությունների հետ:

Հանկարծ նա ցնցվեց իրանի վրա զգացած ինչ-որ անախորժ մի բանի շփումից, — կարծես մեջքին օձ էր ուզում փաթաթվի, — և միևնույն ժամանակ ականջի մոտ լսեց Հեղինեի հեգնական ձայնը.
— Ճշմարիտ չե ՞մ ասում արդյոք, իմ սիրուն տիկին:

— Չգիտեմ, — կամաց արտասանեց Մանեն և, արագորեն ազատելով իրանը նրա անախորժ գրկախառնությունից, սկսեց անցուդարձ անել սենյակում ջղային քայլերով:

— Չգիտե՜ս... ինչպե՜ս չգիտես, — բացականչեց Հեղինեն: 
— Գիտե՛ս, բայց հին մտքերդ շարունակում են քշե՛լ քեզ իրենց հին ճանապարհով: 
Ես քեզ շատ լավ եմ հասկանում. քո մեջ կատարվում է հնի և նորի կռիվը: 
Բայց եթե չես ուզում այդ կռվի զոհը դառնալ, պետք է միանգամից անցնես այդ երկու հակառակ և մեկը մյուսին ոչնչացնող տարրերից ամենազորավորի կողմը, որը նորն է, իհարկե: 
Այլապես կոմպրոմիսները չեն օգնի: 
Այսինքն՝ այդ բանն այժմ շատ դժվար է քեզ համար, որովհետև մի անգամ արդեն այնպիսի մի հիմարություն ես արել, որ...
Մանեն կանգ առավ ակամա և զարմացած նայեց ընկերուհու աչքերին:

— Ի՞նչ հիմարություն:

— Որ ամուսնացել ես: 
Ի՞նչ բան է ամուսնությունը կնոջ համար, — անխորտակելի մի շղթա, որ պինդ կապում է նրա ոչ թե միայն ձեռքն ու ոտքը, այլև սիրտը, հոգին, ուղեղը — ամե՛ն բան: 
Ի՞նչ բան է ամուսնացած կինը. — ստրուկ, փալաս, տան զարդ, տղամարդու հեշտասիրության առարկան, նրա անկողնի ընկերը միայն, և ուրիշ ոչինչ, ոչինչ, ոչինչ...
— Դու զզվելի գաղափար ունիս ամուսնության մասին, — նկատեց Մանեն նողկանքով:

— Ոչ, սիրելիս, ես ճիշտ այն գաղափարն ունիմ ամուսնության մասին, ինչ գաղափար որ նա պարունակում է իր մեջ: 
Մնացածը կամ կեղծիք է, կամ անհասկացողություն, կամ ինքնախաբեություն:

— Ուրեմն ամուսնությունը դու... անբարոյականությո՞ւն ես համարում:

— Ես ավելի զորավոր բառով կարտահայտեմ այդ: 
Ամուսնությունն ես պոռնկություն եմ համարում...
— Էլե՜ն…
— Այո՛, պոռնկություն... սրբագործված պոռնկություն, որով ամուսնությունն ավելի ևս զզվելի պիտի լինի հասկացողի համար, — բացականչեց Հեղինեն և, ինչպես երևում էր նրա վառվող աչքերից, ամենևին կատակ չէր անում: 
— Ամուսնությունը պոռնկություն չի լինիլ ա՛յն ժամանակ միայն, երբ կինը մարդկային իրավունքների տեսակետից համահավասար աստիճանի վրա կլինի կանգնած տղամարդու հետ կյանքի բոլոր ասպարեզներում և երբ կինը ծախու առարկա չի լինի, այլ տղամարդու պես ազատ ընտրող: 
Ցույց տուր ինձ, խնդրեմ, մի կին, մի հատիկ կին, որ ամուսնության գործում ազատ ընտրող լինի հանդիսացած:

— Եթե խոսքդ իմ մասին է, կարող եմ հավատացնել քեզ, որ «այո» ասելիս ոչ ոք չի բռնաբարել իմ կամքը:

Հեղինեն քրքչաց իր ձայնի անախորժ ծկլթոցներով:

— Եվ դու, ա՛յ միամիտ, կարծում ես, թե կարո՞ղ էիր ասել «ոչ», բացականչեց նա: 
— «Ոչ» չէիր կարող ասել, որովհետև նախ՝ այդ բառը վաղուց ջնջված է կնոջ բառարանի միջից և երկրորդ՝ եթե «ոչ» ասեիր, այդ միևնույնը կլիներ, թե ինքդ քեզ սովամահի դատապարտեիր: 
Մի՞թե այնքան չես հասկանում, որ սոցիալական այժմյան պայմաններում կինն ամուսնանում է նրա համար միայն, որ ինքն իրեն կերակրել չի կարող, որովհետև նրան չեն սովորեցրել և թույլ չեն տալիս իր հալալ քրտինքով հաց ճարելու: 
Ուստի բոլոր, այսպես կոչված, օրինավոր ընտանիքների աղջիկները ստիպված են ամուսնանալ, այսինքն ճարել մի տղամարդ, որ պահե իրենց, այլապես նրանց կմնար կամ կուսանոց մտնել, կամ անառականոց: 
Բայց որովհետև կուսանոցի դռներն ավելի նեղ են, ուստի եզրակացությունը պարզ է... 
Ահավասիկ, սիրելիս, այդ է եղել բուն պատճառը, որ դու ասել ես «այո», և ոչ թե այն, թե ոչ ոք չի բռնաբարել քո կամքը: 
Կամքի բռնաբարումն այն ձևով, ինչ ձևով որ հնումն էր կատարվում, մեր ժամանակում չկա, իհարկե, նույնիսկ գյուղերում, բայց դրա փոխարեն կա այժմ այդ գերերջանիկ հնության հետևանքը, որ ավելի սարսափելի է: 
Այդ հետևանքը հոգու և մտքի մասամբ բռնի և մասամբ կամավոր այն շղթայումն է, որի մեջ կաշկանդված՝ կինը չի հասկանում իր դրությունը կամ, եթե հասկանում էլ է, չի իմանում ինչ անի, ինչպես դուրս գա այդ դրությունից, և կամա-ակամա մնում է միշտ նույն կամազուրկ, նույն ճնշված, նույն բռնաբարված ողորմելի ստրուկը տղամարդու, իր տիրոջ ձեռքին:

— Բայց խո դու դեմ չե՞ս ամուսնությանը, — հարցրեց Մանեն զարմացած ոչ այնքան նրա խոսքերի, որքան այն լրջության վրա, որով պաշտպանում էր նա իր մտքերը:

— Ես դեմ եմ միայն ամուսնության այժմյան հարեմական կարգերին, որոնց մեջ կինը նկատվում է ոչ ավելի, քան ծախու արարած, առանց որևէ իրավունքի, բայց մեկի ստրուկն ու հարճը լինելու անպայման պարտականությամբ: 
Սա այնպիսի անբարոյականություն է, բարքերի այնպիսի այլասեռումն, որ այժմյան ամուսնության դեմ սովորական պոռնկությունը, հավատացնում եմ քեզ, շատ օրինավոր, շատ ազնիվ բան է հանդիսանում: 
Սովորական պոռնիկ կինը ծախում է իր մարմինը և փոխարենը փող է ստանում փորը կշտացնելու համար. բայց նա ազատ է, նա անկախ է, ոչ մի պարտավորութուն չի կաշկանդում նրան, նա վայելում է անհատի բոլոր իրավունքները և, երբ կամենա, կարող է վռնդել իրեն գնողին: 
Իսկ ամուսնացող բարոյական կինը, իրեն ծախելով հանդերձ, ինքն է փող տալիս իրեն գնողին և դեռ խաչ ավետարանով էլ պարտավորվում է ցմահ հնազանդ լինելու նրան, այսինքն՝ նրա ստրուկը լինելու: 
Վերցնենք օրինակ քեզ...
— Էլե՛ն, այդ ինչե՜ր ես ասում, — շշնջաց Մանեն այս անգամ պարզորեն ապշած նրա հանդգնության վրա: 
— Ես խո նրա համար չե՞մ եկել քեզ մոտ, որ վիրավորես ինձ…
— Այ, ես այդպես էլ գիտեի, — բացականչեց Հեղինեն ծիծաղելով — Բուրժական մորալն արդեն խոսեց քո մեջ: 
Բայց անհոգ կաց, սիրելիս, ես ամենևին միտք չունիմ քեզ վերավորելու: 
Ես միայն ուզում եմ օգնել քեզ՝ դուրս գալու կախարդական այն դրությունից, որի մեջ գտնվում ես դու Բադամյանի...
— Խնդրում եմ, այդ մասին ո ՛չ մի խոսք, — խստորեն ընդհատեց նրան Մանեն գունատվելով:

Հեղինեն նորից ծիծաղեց:

— Մի՛ վախենալ, այդ մասին չեմ խոսելու, որովհետև գիտեմ, որ ինձ չես վստահանում, չնայելով որ ես քեզ անկեղծ սիրում եմ: 
Է՛հ, ի՞նչ արած: 
Այդ ավելի վատ քեզ համար, — դառնորեն և մի քիչ վիրավորված՝ ավելացրեց Հեղինեն:

Մանեն նորից մոտեցավ լուսամուտին:

Արևն այժմ խորն էր մտել սարի հետևը և արագորեն հանգցնում էր իր բոցավառ ճաճանչները: 
Հորիզոնի բազմերանգ գույները քանի հեռանում էին արևմուտքից, այնքան ավելի խունանում և աննկատելի կերպով միանում էին երկնքի լեղակագույն կապուտակի հետ: 
Հորիզոնից դեպի վեր, դեպի երկնակամարի խորքն էին լողում սպիտակ ամպի նուրբ քուլաներ — կարծես դաշտի մեջ արածելով հանգիստ դեպի իր գիշերային օթևանն էր գնում գառների ցրված մի հոտ:

Հեղինեն նստեց բազմոցի վրա, ոտը ոտի վրա դրեց և շարունակեց:

— Քո վարմունքով դու միայն հաստատում ես, որ իմ ասածը ճշմարիտ է, այսինքն, որ քո հոգին ու միտքը շղթայված են և շղթայված ա՛յն աստիճան, որ չես ուզում թույլ տալ ոչ մի ազատ կրիտիկա: 
Եթե հոգիդ ու միտքդ շղթայված չլինեին, այդպես չէիր տանջիլ ինքդ քեզ, չէիր աշխատիլ սպանել քո մեջ ազատ սիրո զգացումը, այդ բանը հանցանք համարելով: 
Հիշո՞ւմ ես, մի անգամ ասացիր ինձ, թե ամուսնացած կինը իրավունք չունի սիրելու ուրիշ տղամադու: 
Եվրոպացի կինը կծիծաղեր, — եթե ավելին չասեմ, — քո ասիական կլասիկ այդ խոսքերի վրա: 
Դրանից ավելի զորավոր ապացույց չէիր կարող տալ, որ հոգիդ ու միտքդ շղթայված են ստրկական կյանքի և բուրժուական մորալի մի որոշ — ուզո՞ւմ ես ասեմ — կրոնական սնահավատության մեջ, որից դուրս ամեն ինչ և ամենից ավելի ազատ սերը սոսկալի մի հանցանք, մահացու մի մեղք է թվում քեզ: 
Ի՞նչ հանցանք, սիրելիս, ի ՞նչ մեղք: 
Ո՞վ է գրել այդ հանցանքի, այդ մեղքի կրիտերիումը: 
Ծննդաբեր կնոջ գլխին տղամարդու փափախ և բարձի տակ սոխաշար շամփուր դնող մեր պառավնե՞րը: 
Ախր մեկ մտածիր, հոգիս. չէ՞ որ դրանք, այդ պառավները, առսակավն ամոթալի ավտորիտետներ են քեզ պես կրթված, ինտելիգենտ մի կնոջ համար: 
Մի քիչ կոչում արա քո առողջ դատողությանը, այն կրթությունը, որ ստացել ես, այն գրքերին, որ կարդում ես — և կտեսնես, որ պառավական այդ ցնդաբանությունները մի ժանգոտ գրոշի արժեք անգամ չունին և ընդունակ են միայն հոգեկան ապարդյուն տանջանքներ պատճառելու: 
Չե՞մ տեսնում, ինչ է, որքան փոխել, մաշել և ջղային են դարձրել քեզ այդ հիմար տանջանքները: 
Ոչինչ ինձ վրա այնքան ծանր տպավորություն չի գործում, որքան ա՛յն, երբ տեսնում եմ, որ եզներն իրենք են իրենց ոտով գնում և վզները լծան տակ կոխում: 
Այդպիսի տպավորություն ես գործում դու ինձ վրա: 
Հավատա, սիրելիս, որ մարդ բնության ձայնից ավելի լավ ղեկավար չի կարող ճարել իր համար: 
Իսկ բնությունն ամենից առաջ սիրում է ազատություն, ազատություն ամեն բանի մեջ: 
Եվ բնության ձայնն է միայն, որ ընդունակ է ցույց տալու ուղիղ ճանապարհը տարակուսանքների մեջ չմոլորվելու համար, միայն թե մարդ ականջ ունենա լսելու, հոգի ունենա ըմբռնելու և խելք ունենա հասկանալու: 
Բնության ձայնով եմ ես առաջնորդվել միշտ, և տես՝ ինձնից էլ ազատ, անկախ, կենսուրախ և անհոգ արարա՜ծ...
— Բնության ձա՜յնը, — շշնջաց Մանեն, կարծես ինքն իրեն, մտառու հայացքը հեռու հորիզոնին հառած: 
— Դրանով խո անասուններն էլ են առաջնորդվում: 
Բայց մենք, որ մարդ ենք, աստծու պատկերը կրող էակ, բանական, իմացական արարած, հապա ինչո՞ւ է մեզ տրված ամենաբարձր այս շնորհը — այս բանականությունը, այս իմացականությունը: 
Ինչո՞ւ համար մեր գլխի մեջ գործում է այս ուղեղը, մեր կրծքի մեջ բաբախում այս սիրտը, երբ մենք էլ, անասունների պես, պիտի ման գանք չորս ոտի վրա և կույր, կոպիտ, ստոր բնազդից զատ ուրիշ ավելի բարձր, ավելի վեհ, ավելի նվիրական ու կարող ձայնի ղեկավարություն չպիտի ճանաչենք: 
Օ՛, ուրեմն քանդենք այս տները, մարենք մեր օջախները, գահընկեց անենք հանճարներին, կործանենք նրանց ստեղծած տաճարները, հալածենք, ոչնչացնենք ամեն բան, ինչ որ բարձր է անասնականութունից, ինչ որ վեհ է և սուրբ, ինչ որ աստվածային կնիք է կրում իր վրա: 
Ուրեմն մոռանանք, մոռանանք իսպառ, որ աշխարհիս երեսին դա եղել մեկը, որ իր սեփական արյունով հանել է մարդկությանն անասնականությունից, փրկել է նրան հեթանոսության կապանքներից, բարձրացրել է նրան մինչև երկնքի աստղերը, և նորից իջնենք դեպի ցած, դեպի մեր նախնական վիճակը, գնանք ախոռների մեջ դարման ուտենք, դաշտերի մեջ խոտ արածենք, թավալգլոր գանք ցեխի մեջ և քաղցած ժամանակ հոշոտենք իրար, որովհետև այս է պահանջում բնության ձայնը... 
Ա՞յս ես պահանջում, հա՞, ա՞յս է քո պահանջածը, — բացականչեց Մանեն հանկարծ ամբողջ մարմնով դառնալով դեպի Հեղինեն, և նրա աչքերը վառվում էին ներքին բուռն հուզումից: 
— Մինչդեռ ես կասեմ, որ ա՛յն, ինչ որ դու ես քարոզում, սոփեստություն է, ստություն է, կեղծիք է, դիմակ է միայն: 
Իսկ ճշմարտությունն այնն է, որ դուք սարսափելի եսասերներ եք, բանական արարածի պատկերը կորցնելու չափ եսասերներ: 
Զեզ անծանոթ է քրիստոնեական գթության, անձնվիրության, անձնազոհության, նույնիսկ պարզ խղճահարության զգացումը, որովհետև դուք միայն ձեր անձի մասին եք մտածում: 
Դուք գոհ և երջանիկ լինիք, թեկուզ ուրիշները դժոխային տանջանքներ կրեն ձեր պատճառով, — այդ ձեր հոգը չէ: 
Ահա՛ թե ինչ մարդիկ եք դուք:

Հուզումից շառագունել էր Մանեի դեմքը, վզի և քունքերի վրա, նուրբ կաշու տակ, լցվել էին երակներ. խոշոր աչքերը վառվում էին անկեղծ զայրույթով: 
Նա այնքան գեղեցիկ էր այդ րոպեին, որ շատ էլ քնքուշ զգացումներ չունեցող ընկերուհին նայում էր նրան ուղղակի հրճվանքով և իր շարժուն դեմքի չարաճճի ծամածռություններով կարծես աշխատում էր ավելի գրգռել նրան, որ նա ավելի գեղեցկանա:

Երբ Մանեն վերջացրեց, Հեղինեն վեր թռավ, վազեց դեպի նա և գրեթե բռնությամբ տիրապետեց նրա ձեռքերին:

— Դու պաթոսով խոսել էլ ես իմանամ, ես այդ չգիտեի, — բացականչեց նա ծիծաղելով: 
— Հիանալի՛ էր: 
Երդվում եմ ազիզ արևովդ, հրճվանքով էի լսում և մանավանդ դիտում, որովհետև չես կարող երևակայել, թե որքա՜ն գեղեցկանում ես գրգռված խոսելիս: 
Երևակայում եմ, որ եթե դերասանուհի լինիս և մի որևէ տրագիկական դեր լինիս կատարելիս, որպիսի ֆուրոր կհանես քո այդ գեղեցկությամբ, զայրույթի այդ անկեղծ ոգևորությամբ, կրծքային ձայնիդ այդ հրաշալի ինտոնացիաներով... 
Դե՛, շատ մի խլպլտայ ձեռքերդ բաց չեմ թողնելու... 
Քո այդ սիրուն մոնոլոգից հետո ես միայն մի բան եմ ուզում հարցնել քեզ. արդյոք իմ հայտնած մտքե՞րն են քեզ այդպես գռգռում, թե ուրիշ որևէ մի բանով եմ մեղանչել քո դեմ:

— Իմ դեմ չէ՛, որ մեղանչել ես դու, այլ մեղանչում ես աստծու դեմ:

— Ինչո՞վ: 
Որ ժամ չեմ գնում, պաս չեմ պահում, չեմ հաղորդվում և... սիրո՞ւմ եմ քեզ:

— Որ դու Նասիրբյանի կնոջն ու մորն այնպիսի աղետալի վիճակի մեջ ես դրել, — ահա՛ թե ինչով ես մեղանչել աստծու դեմ, — այլևս չկարողանալով հանդուրժել Հեղինեի հեգնություններին, ուղղակի շպրտեց նրա երեսին Մանեն:

— Ինչ ասացի՞ր, — արագ հարցրեց Հեղինեն, բաց թողնելով Մանեի ձեռքերը, և նրա ծիծաղկոտ դեմքը մի ակնթարթում լուրջ արտահայտություն ստացավ` լի հետաքրքրությամբ և զարմանքով, — Նասիբյանի կնոջն ու մո՞րն ասում ես…	Ի՞նչ աղետալի վիճակ... 
Ի՞նչ կապ ունեն նրանք մեր խոսակցության հետ... 
Ես քեզ չեմ հասկանում:

Այն աստիճան անկեղծ էր Հեղինեի զարմանքը, որ Մանեն զղջաց, թե ինչու ինքն այդքան փոքրոգի եղավ ընկերուհու հեգնական նկատողությունների դեմ և, նրանից վրեժ լուծելու պախարակելի զգացումից դրդված, այդպես հանկարծ ու խստորեն ասաց այն, ինչ բանի համար որ եկել էր ընկերուհու մոտ և ինչ որ կարելի էր ասել նրան ավելի մեղմորեն: 
Նրա զայրույթը մեղմացավ, և նա այս անգամ բարեկամական-հանդիմանական տոնով պատմեց այն բոլորը, ինչ որ լսել էր այդ օր եկեղեցու բակում Հոռոմսիմից: 
Պատմելիս աշխատում էր կարելույն չափ շարժել Հեղինեի կարեկցությունը դեպի Նասիբյանի թշվառ ընտանիքը և ուրախությամբ տեսնում էր, որ ընկերուհին լսում է մեծ ուշադրությամբ և հետզհետե լցվում բարկությամբ:

— Ցա՛ծ, ստո՛ր, գարշելի՛ մարդ, — բացականչեց Հեղինեն, այլևս չկարողանալով զսպել իրեն, և սաստիկ հուզված՝ սկսեց անցուդարձ անել սենյակում արագ, փոքրիկ, ջղոտ քայլերով, որի ժամանակ նրա ոտների տակ ճռճռում էր հատակի մի տախտակը: 
— Հավատում եմ... կարծում ես չե՞մ հավատում... բոլոր բաներին հավատում եմ, ինչ որ պատմել է այն խեղճ պառավը... հավատում եմ, որովհետև այդ խոզի ճուտը, այդ չորացած ապուխտն ընդունակ է ամեն բանի... 
Ափսո՜ս միայն, որ ես այդ բաները չեմ իմացել, թե չէ…
— Իբր թե՞…
Հեղինեն արագ նայեց Մանեին և, իսկույն քայլերի ընթացքը փոխելով, գնաց կանգնեց նրա առջև.
— Մի՞թե դու ինձ վրա այն աստիճան վատ կարծիք ունիս, որ չես հավատում ասածիս, — ասաց նա, խիստ լրջորեն նայելով ընկերուհու աչքերին: 
— Ի՞նչ անեմ, երդվե՞մ, որ հավատաս: 
— Ես քեզ լրջորեն ասում եմ, որ առաջին անգամն եմ իմանում նրա այդ ցածությունները: 
Եվ որտեղ՞ից պիտի իմանայի. ինքը խո չէ՞ր պատմելու: 
Թե չէ, որ իմանայի.. Չես կարող երևակայել, թե որքա՛ն զզվում եմ այժմ նրանից, որովհետև չգիտես, ախր, թե որքա՛ն աներես մարդ է, որքա՛ն հանդուգն, որքա՛ն լիրբ: 
Այստեղս է հասցրել, ա՛յ (Հեղինեն աջ ձեռքի ցուցամատը կոխեց իր չաղ կզակի տակ): 
Տիզ, կատարյալ տիզ, կպել, պոկ չի գալիս: 
Իսկ դու, ո՞վ գիտե, ինձ ես մեղադրում: 
Շատ անգամ ուղղակի դուրս եմ անում, բայց նա, երեսը շան կաշի շինած, էլի շարունակում է թրև գալ հետևիցս, թե ինչ է՝ մի անգամ գլուխս քարովն եմ տվել և…	Ա՜խ այս հիշողությունն ուղղակի գժվեցնում է ինձ: 
Որքա՜ն անփորձ, որքա՜ն հիմար եմ եղել առաջ…Sե՛u, տես, ա՛յ նա գալիս է: 
Որ ասո՜ւմ եմ: 
Որ ասո՜ւմ եմ, — կրկնեց Հեղինեն, կարծես ֆիզիկական մի սուր ցավից աղաղակելով:

Մանեն լուսամուտից նայեց դեպի փողոց և տեսավ Նասիբյանին փոքրիկ, արագ քայլերով դեպի Հեղինեի բնակած տան դուռը դիմելիս: 
Հետո բնազդմամբ նայեց ընկերուհուն և գրեթե վախեցավ — ա՛յն աստիճան փոխված տեսավ Հեղինեի դեմքը:

Ես կգնամ, — ասաց նա անհանգստացած:

Հեղինեն արագորեն բռնեց նրա ձեռքից:

— Ո՞ւր... 
Չէ՛, սպասիր: 
Դու պետք է մնաս ու տեսնես քո աչքով, որ ես երես չեմ տալիս նրան: 
Ես հիմա եմ հասկանում, որ դու ինձ վրա այդ աստիճան զայրացած ես այդ սրիկայի պատճառով: 
Քո բարեկամությունն այնքան թանկ է ինձ համար, որ ո՛չ մի պայմանով չէի կամենալ, որ դու որևէ կասկած տանեիր ինձ վրա: 
Խնդրում եմ մնա:

Ոչ, աստված է վկա, լավ կլինի, որ...
Միևնույն է, չեմ թողնիլ — ընդհատեց նրան Հեղինեն այնպիսի համառությամբ, որ Մանեն ավելորդ համարեց պնդել իր հեռանալու վրա: 
— Ինչքան վատ գաղափար ուզում ես՝ կարող ես ունենալ իմ մասին, բայց որ կարծում ես, թե այդ սրիկայի արարքների մեջ իմ մատը խառն է, այդ շատ ծանր է ինձ համար:

Խիստ հուզված, նա պենսնեն պոկեց քթից, թաշկինակով սրբեց ապակիները և նորից դրեց քթին: 
Նա բոլորովին կերպարանափոխվել էր. սովորական չարաճճի, կենսուրախ արտահայտության հետքն անգամ չէր մնացել նրա դեմքին, և այդ կլորիկ ու փափլիկ դեմքի վրա մսերը նկատելի կերպով ցնցվում էին ջղաձգաբար: 
Նա գունատվել էր և փոքրիկ, կարծես մանկական բերանի կաս-կարմիր շրթունքները կրծում էր փղոսկրի պես` պլպլող ու պինդ ատամներով, իսկ ձեռքերը հետևը տարած՝ մսալի մատները բաց ու խուփ էր անում տարօրինակ կերպով, կարծես պատրաստվում էր կատվի պես հարձակվել Նասիբյանի վրա, հենց որ նա մտներ:

3
Ներս մտավ Նասիբյանը, — խորշոմած փոքրիկ դեմքով, երկարաթև սպիտակ փողկապով, խիստ նիհար, ըստ երևույթին թոքախտավոր, ցածլիկ, մոտ երեսուն տարեկան մի երիտասարդ, որի մեջ, սակայն, երիտասարդական ոչինչ չկար, բացի ջղային արագ քայլվածքից և խիստ սև ու խոշոր աչքերից, որոնք լի էին խիզախ համարձակությամբ և ինչ-որ անզուսպ կրակով: 
Նրա մի հոնքը, աջը, վերև էր թռել, կարծես ապշել էր ինչ-որ բանի վրա, և այդ կողմից նրա կիսադեմն ավելի երիտասարդական էր, ավելի գրավիչ ու սիրուն, քան ձախ կողմինը, որի վրա, հոնքի ու աչքի տակ, խորշոմներն ավելի շատ էին, ավելի պառավական և ավելի մռայլ ու գաղտնապահ:

Մտնելուն պես նա ուզում էր մոտենալ Մանեին, որ բարևի նրան, բայց տեսնելով Հեղինեի բռնած տարօրինակ դիրքը, կանգ առավ զարմացած, որի ժամանակ նրա ձախ ունքն էլ վեր թռավ:

— Ինչո՞ւ ես եկել, — հարցրեց Հեղինեն, պենսնեի պարզ ապակիների միջից փայլեցնելով նրա վրա ցասումնալից աչքերը:

Նասիբյանը սկզբում կարծես թե շփոթվեց ոչ այնքան այդ հարցից, որ Հեղինեն տվեց իրեն երրորդ մի անձի ներկայությամբ, որքան այն տարօրինակ փայլից, որ տեսավ նրա աչքերի մեջ, և վերին աստիճանի լարված-թշնամական այն տոնից, որով նա տվեց իրեն այդ հարցը:

— Ինչպե՞ս թե ինչու եմ եկել, — շշնջաց նա մեքենայաբար:

— Հա, ինչո՞ւ ես եկել, հարցնում եմ քեզ, — կրկեց Հեղինեն, ձայնը բարձրացնելով, և մի քայլ առաջ դրեց:

Նասիբյանը տարակուսանքով նայեց Մանեին, կարծես հարցնում էր` «ի՞նչ է պատահել սրան», հետո իր խոշոր աչքերը նորից դարձրեց Հեղինեի վրա և հանկարծ ծիծաղեց տարօրինակ խուլ ձայնով, այնքան տարօրինակ, որ նրա ծիծաղը կարծես ուրիշ նպատակ չուներ, բացի միայն այն նպատակից, որ թոքից խուխ պոկի:

— Եկել եմ, որպեսզի թանկագին առողջությունդ հարցնեմ, — ասաց նա ու, արագորեն հանելով թաշկինակը, թքեց մեջը:

— Իսկ մորդ ու կնոջդ առողջությունը, իսկ զավակներիդ առողջությունը երբևիցե հարցնո՞ւմ ես, պարոն, — աղաղակեց Հեղինեն:

Նասիբյանը մի րոպե լուռ նայեց նրան զարմացած, հետո, թաշկինակը կամաց կոխելով սյուրտուկի գրպանը հարցրեց.
— Վաղո՞ւց է, որ հոգում ես մորս, կնոջս և զավակներիս առողջության համար:

— Այն ժամից, պարոն, երբ իմացա, որ դու նրանց հետ վարվում ես ամենաանխիղճ կերպով, ամենավերջին կինտոյի պես:

Նասիբյանը հոնքերը սաստիկ կիտեց և կասկածանքով լի թռուցիկ մի հայացք ձգեց Մանեի կողմը:

— Այդ ո՞ր ժամից է, համարձակվում եմ հարցնել, օրիորդ, — ասաց նա իր մոխրագույն փափուկ կաստորի գլխարկը դնելով աթոռի վրա և շինծու հանգստությամբ երկու ձեռքով ուղղելով փողկապի թևերը:

— Հենց ա՛յս ժամից, պարոն: 
Այս րոպեիս միայն իմացա, որ դու ամենախայտառակ կերպով ծեծում ես կնոջդ, պառավ մորդ դռնեդուռ ես գցել, զավակներիդ քաղցած ու տկլոր ես պահում: 
Եվ դու ինտելիգե՜նտ մարդ ես անվանում քեզ, և դու հոդվածներ ես գրում բռնությունների, անարդարությունների դեմ, և դու պաշտպա՜ն ես ցույց տալիս քեզ ճնշվածներին, հալածվածներին, և քեզ արմատական հայացքների տեր հրապարակախո՜ս են անվանում, քե՜զ, քե՜զ…
— Սպասի՛ր — աղաղակեց Նասիբյանը, իր ահագին աչքերը ոլորելով Հեղինեի վրա: 
— Այս դո՞ւք եք պատմել սրան, տիկին, — դարձավ նա Մանեին արագորեն:

Հեղինեն մի ոստյունով թռավ և կանգնեց նրա ու Մանեի մեջտեղ, ուղղակի Նասիբյանի քթի տակ: 
Նա դողում էր կատաղությունից և պենսնեն ցնցվում էր նրա քթի տակ:




 --------------------------------------- 


— Այո՛, այս տիկինն է պատմել, իսկ այս տիկնոջը պատմել է մա՜յրդ, — աղաղակեց նա: 
— Ի՞նչ է, ուզում ես ուրանա՞լ: 
Հա՞: 
Այն խեղճ պառավը կարծել է և այս տիկնոջն էլ այնպես է հասկացրել, թե ես եմ քեզ դրդում, որ այդ անպիտանությունները գործես, ուստի սրա միջնորդությունն է խնդրել, որ քեզ չգժվեցնեմ, կարծես թե խելքս գնում է քո այդ զզվելի դեմքի համար: 
Ահա՛ թե, պարո՛ն, որ աստիճան հանցավոր եմ հանդիսանում ես քո այդ գարշելի արարքների պատճառով: 
Եվ ինչո՞ւ համար, որ հենց սկզբից չեմ վռնդել քեզ իմ մոտից շան պե՞ս:

Մի ակնթարթում Նասիբյանի դեմքը սփրթնեց սպիտակ քանթանի պես: 
Վայրկենական կատաղության ուժգին թափով նա բռնեց Հեղինեի ուսերից, ըստ երևույթին պատրաստվելով դեն շպրտելու նրան կամ գլորելու իր ոտների տակ, բայց իսկույն զսպեց իրեն և միայն սարսափելի համառումով կամաց հեռացրեց նրան իր առջևից, ամբողջ կատաղությունն արտահայտելով միմիայն ահարկու աչքերի և ձեռքերի խիստ լարված մկանների մեջ: 
Չնայելով իր պստիկ և նիհար կազմվածքին, նրա ոսկրացած ձեռքերն այնպիսի ուժ էին հավաքել իրենց մեջ, որ Հեղինեն իր մսեղ ուսերի վրա սաստիկ ցավեր զգաց և ճչալով դուրս պրծավ նրա ձեռքերից, ճակնդեղի պես կարմրատակած:

— Ինչպե՜ս դու համարձակվում ես... ինչպե՜ս դու համարձակվում ես, — աղաղակեց Հեղինեն լացագին, քթից պոկելով պենսնեն, և նրա աչքերից անզոր վիրավորանքի և ծայրահեղ կատաղության արցունքի կաթիլներ դուրս ցայտեցին:

Նասիբյանը լուռ էր: 
Նա շնչում էր ծանր և իր ահարկու աչքերով խժռում Հեղինեին:

Մանեն պինդ կպել էր լուսամուտի տախտակին և զարմանքից ու վախից ցամաքել տեղնուտեղը:

— Խնդրում եմ, ներեցեք ինձ, տիկին, — դարձավ նրան Նասիբյանը, աշխատելով կարելույն չափ հանգիստ խոսել և նրա շրթունքները ցնցվում էին կատաղությունից:

— Ես շատ ցավում եմ, որ այս oրիորդը ձեր ներկայությունն է ընտրել իր լվացքը լվանալու համար` և եթե ես նույն կեղտաջուրը չեմ թափում իր գլխին, դրա համար թող պարտական լինի ձեր ներկայությանը: 
Բայց, երևի, մենք ուրիշ ժամանակ կգտնենք մեր հաշիվները տեսնելու, ինչպես հարկն է...
— Ա՞յդ ինչ սպառնալիք է, — կանչեց Հեղինեն, առաջ վազելով, բայց չհամարձակվելով մոտենալ նրան, որովհետև Նասիբյանը նորից ոլորեց նրա վրա չարությամբ լի իր ահարկու աչքերը, և նրա շրթունքների ջղային ցնցումը սաստկացավ:

— Երևի այս oրիորդն ինձ ձեր առջև ներկայացրել է իբրև մի փալաս, որի քթից բռնած` կարող է ման ածել, ինչպես ուզենա: 
Սխալվում է, շատ է սխալվում և ձեզ էլ սխալեցրել է, տիկին: 
Այդ դուք հետո կտեսնեք, հետո կիմանաք…
— Դարձյա՞լ սպառնալիք. դարձյա՞լ, — աղաղակեց Հեղինեն, կատաղությունից ինքն իրեն ուտելով:

Սակայն Նասիբյանն այս անգամ նրան չնայեց նույնիսկ: 
Նրա արտաքինն ավելի հանգիստ ու հպարտ կերպարանք առավ, և հայացքը լի հանգիստ արժանապատվությամբ նայում էր Մանեի փեշերին: 
Նա շարունակեց:

— Իսկ այժմ ես կամենում եմ մի երկու խոսք ասել ձեզ, տիկին, քանի որ դուք այսպես թե այնպես խառնվել եք այս գործին: 
Որ մայրս պատմել է ձեզ իմ ընտանեկան վիճակը և ձեր միջնորդությունն է խնդրել, այդ բանին ես հավատում եմ, իհարկե, որովհետև տգետ կին է, անկիրթ կին է: 
Բայց դուք հանձն եք առել այդ միջնորդությունը, անշուշտ հավատացած լինելով, թե դրանով բարի գործ կլինիք կատարած, այդ բանը, — ներեցեք, տիկին, — ինձ մի փոքր... զարմացնում է, որովհետև, դուք ինտելիգենտ կին եք, կրթված կին եք և պետք է հասկանայիք, որ ուրիշի ընտանեկան գործերին միջամտելն առհասարակ լավ բան չէ, թեկուզ այդ միջամտությունը լիներ նույնիսկ ամենալավ միտումներով, ամենաբարի զգացումների թելադրությամբ: 
Կնոջս ծեծում եմ, թե պաշտում. մորս դռնեդուռ եմ գցել, թե պալատներում նստեցրել զավակներիս քաղցած եմ պահում, թե շատ ունենալուց տրաքեցնում, — այդ ոչ ձեզ է վերաբերում, ոչ այս օրիորդին, և՜ ոչ ուրիշ որևէ մարդու: 
Եվ ես ոչ ոքի թույլ չեմ տա, որ...
— Դուք ինձ վիրավորում եք, պարոն, — շշնջաց Մանեն ապշած: 
— Ես այդ մասին ոչինչ չեմ ասել ձեզ:

— Ճիշտ է, շատ ճիշտ է, դուք ոչինչ չասացիք ինձ այս մասին, բայց այս րոպեին ևս «միջնորդությունս» բառը լսեցի... 
Հետո, ձեր ներկայությունը մեր այս ընդհարմանը…	Եվ, բացի դրանից, թույլ տվեք ինձ մի քիչ ավելի սրատես լինելու. տեսնում եմ, որ դուք հավատացել եք մորս ասածներին և ձեր սրտում մեղավոր եք համարում ինձ:

Մանեն այս անգամ շարժվեց տեղից, չկարողանալով զսպել իր զայրույթը:

— Պարո՛ն, երևի չեք նկատում, որ ինքներդ ձեզ հակասում եք, — նկատեց նա խստորեն: 
— Այս րոպեին ասացիք, թե ոչ ոք իրավունք չունի խառնվելու ձեր ընտանեկան գործերին, մինչդեռ այժմ ձեր իրավունքն եք համարում մտնել ուրիշի սիրտը և քրքրելու այնտեղ, թե ինչ է մտածում ու զգում նա:

— Ներեցեք, տիկին, ես…
Խնդրում եմ, թողե՛ք ինձ հանգիստ:

Եվ Մանեն, սաստիկ հուզված, դուրս գնաց արագ քայլերով:

Նասիբյանը մնաց սառած իր տեղում՝ բերանը բաց, աչքերը չռած:

— Օ՛, օձ... թո՛ւյն... դժոխքի վիժմունք…	Ե՞րբ պետք է ազատվեմ քո այդ գարշելի դեմքից, — անհուն ատելությամբ շշնջաց նրա քթի տակ Հեղինեն և դուրս վազեց ընկերուհու հետևից:

Մանեին բռնեց նախասենյակում:

— Մանե ջան, դու գնո՞ւմ ես:

— Ես սովոր չեմ այդպիսի տեսարանների և... ջղային եմ, — ասաց Մանեն, խուսափելով Հեղինեի աղերսող աչքերից և աշխատելով խլել հուզմունքից դողացող իր ձեռքերը նրա ձեռքերի միջից:

Հեղինեի աչքերը հանկարծ վառվեցին կատաղի վճռականությամբ:

— Ես դուրս կանեմ նրան... փողոցից մարդիկ կկանչեմ, ոստիկան կկանչեմ..
— Ի՞նչ ես ասում... ի սեր աստծու, — շշնջաց Մանեն վախեցած: 
— Թող գնամ, աղաչում եմ, թող…
— Սպասիր, Մանե ջան: 
Մի վախենար, ոչինչ չեմ անիլ: 
Ես սաստիկ գրգռված եմ, չեմ իմանում ինչ եմ ասում... 
Օ՜, դժոխք, դժոխք, կատարյալ դժոխք... 
Այրվում եմ, խորովվում եմ, ուզում եմ մսերս կրծել, թե ինչո՞ւ ֆիզիկապես այսքան թույլ եմ, ինչո՞ւ ձեռքերիս մեջ այնպիսի մի ուժ չունիմ, որ բռնեմ կոկորդից և խեղդե՜մ... խեղդե՜մ... 
Սպասիր, մի փախչիր: 
Ոչինչ չեմ անիլ... դժբախտաբար, ոչինչ չեմ կարող անել, ոչի՜նչ... արյունս միայն իզուր այսպես կպղտորեմ: 
Սպասիր: 
Գոնե ասա, որ ինձնից նեղացած չես և չես մեղադրում ինձ:

Մանեն շատ լրջորեն նայեց Հեղինեի աչքերին, որոնց հուսահատական-կատաղի փայլը փոխվել էր գրեթե մանկական պաղատագին արտահայտության:

— Քե՞զ... ոչ: 
Ես համոզվեցի, որ մեղավորը նա է: 
Եվ նրա անամոթ սոփեստությունն էր, որ ինձ այսքան գրգռեց:

— Շնորհակալ եմ, շատ շնորհակալ եմ, Մանե ջան, — ասսց Հեղինեն, պինդ սեղմելով նրա երկու ձեռքը, — Չես կարող երևակայել, թե որքան սիրում եմ քեզ և որքան թանկ է ինձ համար քո կարծիքը: 
Լեզվիս մի նայիր. սիրտս շատ ավելի բարի է, քան լեզուս: 
Գիտե՞ս ինչն է ինձ ավելի կատաղեցնում. — այն, որ ես կարծում էի, թե ազատ եմ, ինչպես երկնքի թռչունը, ինչպես օդը, մինչդեռ տեսնում եմ, որ գլխիս պատրաստել եմ այնպիսի մի բռնակալ, որպիսին չի կարող լինել նույնիսկ մի գազան-ամուսին, մի ճորտատեր: 
Օ՛, հա՛խս է, հա՛խս է: 
Ինչպես երևում է, դեռ շատ փորձանքներից պիտի անցնեմ ինձ կատարելապես ազատ ու անկախ զգալու համար... 
Դե՛ գնա, ես քեզ չեմ ուզում պահել: 
Ներիր, որ քեզ այսպիսի անհամ դրության մեջ դրի: 
Նա ճիշտ էր ասում, քո ներկայությունը չպիտի ընտրեի լվացքս անալու համար: 
Բայց այլևս չեմ կարող համբերել, ո՛չ չեմ կարող: 
Դանակն արդեն ոսկորին է հասել: 
Այս րոպեին այնպիսի լվացք լվանամ նրա գլխին, որ մեջը խեղդվի: 
Դու գնա, իսկ ես հենց այս րոպեին կտեսնեմ այդ սրիկայի հետ իր սպառնացած հաշիվները: 
Օ՛, նա դեռ չի ճանաչում ինձ...Գնա, ցտեսություն:

Երբ Մանեն շտապով դուրս եկավ փաղոց, վերևից, բաց լուսամուտից նրա ականջին դիպան Հեղինեի կատաղի ծկլթոցները: 
Այդ ձայներն այնպիսի անհաճո գրգիռ պատճառեցին նրա ջղերին, ինչպես խարտոցի կանչռտոցը սղոց սրելու ժամանակ: 
Եվ նա շտապեց հեռանալ ամոթահար այն բանից, որ այդ միջոցին խաղաղ փողոցով անցող մի երկու մարդ կանգ առան տան դիմացը մայթի վրա և զարմացած ու հետաքրքրությամբ նայում էին դեպի լուսամուտը:

4
Հետևյալ օրը, կեսօրից առաջ, Մանեն նամակ էր գրում ամուսնուն, երբ նախասենյակից նրա ականջին դիպավ մի բամբ ձայն, որը հարցրեց դուռը բաց անող ծառային «ո՞վ կա տանը»: 
Նա իսկույն ճանաչեց եղբոր ձայնը և, գրիչը վայր ձգելով, դուրս վազեց:

Նախասենյակում նրա դեմն ելավ Վահանը — հսկայամարմին և թիկնավետ մի երիտասարդ` կես-այրված մի հաստ սիգար բերանին: 
Ծղոտի լայնեզր գլխարկը ետ էր գցել ճակատից, որի վրա քրտնքի առատ կաթիլներ էին դուրս ցայտել: 
Հագած էր ուսերը խունացած դեղնագույն ամառվա վերարկու, որի ամենավերի կոճակն էր միայն գցված, իսկ փեշերը ետ էին քաշվել և երևան էին հանում նրա անսովոր հաստ փորը, որի վրա աղեղնաձև կախ էր ընկած ժամացույցի հասարակ մետաղի շղթան սևացած: 
Նա կլիներ 30-35 տարեկան, սակայն երեսին մազ չկար ամենևին, որով շատ էր նմանում երեսը սափրած դերասանի: 
Գեղեցիկ ոչինչ չկար նրա արտաքինի մեջ, բացի միայն աչքերից, որոնք շարունակ ժպտում էին ամենքին և ամեն բանի ուրախ հեգնությամբ վերաբերվող բարեսիրտ մարդու քաղցր ժպիտով:

Քույրը փարեց եղբոր վզին և կարոտի բուռն զգացման զեղումից լաց եղավ:

Սակայն եղբայրն այդքան զգայուն չեղավ. նախ մեղմորեն բռնեց քրոջ ձեռքերից, հեռացրեց նրան իրենից, հետո բերանից հանեց սիգարը և հարցրեց.
— Հը՞, ի՞նչ է պատահել, մեռա՞ծ էի, ի՛նչ է, և հանկարծ հարություն առած ես տեսնում ինձ, Ղազարոսի պես:

Մանեն ժպտաց և մատներով սրբեց արտասուքը:

— Գնա՜ , ես քո քույրը չեմ, — ասաց նա խռովածի պես, բայց դարձյալ ժպտում էր:

— Ա՜յ քեզ բլան: 
Ինչո՞ւ:

— Ինչո՜ւ: 
Որովհետև քանի օր է, որ եկել ես և նոր ես հիշում ինձ, ինչպես միշտ:

— Ինչպես միշտ: 
Ուրեմն էլ ինչո՞ւ ես նեղանում: 
Եվ խո հիշել եմ վերջապես. դու ա՛յդ ասա, Ղազարի քույր, թե չէ` մնացածը դատարկ բան է: 
Այսօր չլինի, վաղը լինի, ի՞նչ վնաս: 
Մերը «յավաշն» է: 
Ասիացի չե՞նք: 
Բայց աստվածդ սիրես, օգնիր, մի էս անտերը հանենք:

Վահանը սիգարը դրեց բերանը, բաց արեց վերարկուի կոճակը, շուռ եկավ և ձեռքերը մեկնեց դեպի քույրը:

Մանեն բռնեց նրա վերարկուի թևերի ծայրերից, քաշեց, քաշեց և հազիվ կարողացավ հանել:

— Դե ասում ես. մեր «յավաշը» որ չլինի, այսքան կչաղանա՞նք, որ վերարկուն չհանվի: 
Անտերը հուպ է տալիս, է՜, կռներիս տակը: 
Երևակայիր, վեց տարի է, որ հագնում եմ, բայց էլի ափսոսս գալիս է, որ դեն գցեմ: 
Իսկ ձեր այս շոգն էլ…
Վահանը գլխարկը կախեց վերարկուի վրա և թաշկինակով սկսեց սրբել քրտնած ճակատն ու շլինքը:

— Ես մի բանի վրա եմ զարմանում և նեղանում քեզնից, Վահան, — նկատեց քույրը լրջորեն:

— Այսինքն:

— Ինչո՞ւ մեր տանը չես իջնում, որ գալի՛ս ես Թիֆլիս:

— Կարծեցի նոր բան ես ուզում ասել: 
Մի վախենար, քույրիկ ջան, թանկ հյուրանոցում չեմ իջած, վճարում եմ ընդամենը 75 կոպեկ:

— Ախր ինչո՞ւ է՛ :

— Որովհետև ես շատ եմ սիրում անկախություն ասված բանը: 
Խո գիտես իմ նշանաբանը, ոչ պարտավորվել, ոչ պարտավորեցնել: 
Բացի դրանից, ես սարսափելի էգոիստ մարդ եմ, ուզում եմ աչքիցդ կարելույն չափ հեռու լինել, որ ավելի շատ սիրես ինձ: 
Բայց արի մի տեսնենք ոնց ես: 
Ուղիղ մի տարի է, որ չեմ տեսել քեզ — անցած գարունքից:

Եվ եղբայրը քրոջ ձեռքից բռնած ներս տարավ:

— Աղջի ջան, շատ ես լղարել, աչքումս, — ասաց Վահանը արևի պայծառ շողերով լուսավորված սենյակի մեջ լավ դիտելով Մանեի դեմքը: 
— Իսկի չի երևում, թե իմ քույրն ես: 
Ինչո՞ւ չես գալիս ինձ մոտ, որ չաղանաս: 
Այս ամառ որ գաս, կտանեմ: 
Հավատա: 
Մի քիչ տաք է մեր կողմերը, բայց վնաս չունի, օդը առողջարար է: 
Իսկ նոր գինեգործարանս արդեն պատրաստ է և այս տարի գինիները պատրաստելու եմ արդեն ամենանորագույն սիստեմով: 
Այժմ եկել եմ մի քանի գործիքներ տանելու և այս քանի օրս այդ բանի հետևից եմ ընկած:

— Լավ, ո ՞ւմ համար ես աշխատում այդքան:

— Ազգի համար;
— Դու ծիծաղում ես, բայց տես, մազերդ արդեն սպիտակում են, — լրջորեն նկատեց քույրը, շոշափելով եղբոր մի քիչ երկարացած և սպիտակախառն մազերը քունքերի վրա: 
— Ինչո՞ւ չես ամուսնանում:

— Որովհետև վախենում եմ լղարեմ: 
Բացի դրանից, չէ որ կինս էլ պետք է աժդահա լինի ինձ պես, իսկ այժմյան աղջիկներն ինչ են ներկայացնում իրենցից — ինչպես գրում են ռուսերեն մտածող մեր գրողները — երեքշահանոց վառիկներ, այն էլ աղբանոցում քջուջ արած վառիկներ: 
Բայց դու քոնն ասա: 
Ո՞նց ես, լա՞վ ես: 
Լսեցի մարդդ նոր հանքեր է գտել, ճի՞շտ է:

— Ճիշտ է: 
Այժմ այնտեղ է:

— Գիտե՞ս, ես նրան համ հավանում եմ, համ չեմ հավանում, հավանում եմ նրա եվրոպական ձեռնարկուի խիզախ ոգին, որը կարող է նրան շատ առաջ տանել. չեմ հավանում նրա լրջությունը: 
Լուրջ մարդիկ իմ մահս են: 
Բայց ինձ մի բան է հետաքրքրում. ինչպե՞ս եք ապրում իրար հետ:

— Ինչպե՞ս թե…
— Ուզում եմ ասել սերից-մերից կա՞:

Մանեն սկզբում շփոթվեց, հետո ստիպեց իրեն ծիծաղել:

— Որովհետև, գիտե՞ս ինչու եմ հարցնում, — շարունակեց Վահանը, — նա սառը, դու տաք. նա՝ այսպես ասած` ֆլեգմատիկ, դու սանգվինիկ: 
Ինչպե՞ս են հաշտվում ձեր տեմպերամենտները:

— Շատ լավ են հաշտվում, շատախոս: 
Նախ նստիր, մի քիչ հանգստացիր, — ասաց քույրը և, եղբոր ձեռքից բռնելով, տարավ նստեցրեց գրասեղանի մոտ: 
— Կամաց, չկոտրես, — բացականչեց նա ծիծաղելով, երբ աթոռը ճռճռաց Վահանի ահագին մարմնի ծանրության տակ:

— Սրա համար չէի նստում է, — ասաց Վահանը և թեքվեց գրասեղանի վրա, — Այս ի՞նչ է, գրականությա՞մբ ես պարապում:

— Ամուսնուս նամակ եմ գրում:

Վահանը ձեռքով ծածկեց նամակը:

— Կուզե՞ս ասեմ ինչ ես գրում:

— Ասա:

— «Սիրեցյալդ իմ Գրիշա, իմ անգինս, իմ պաշտելիս, իմ տե՛ր և թագավոր: 
Մի՞թե ինձ ուզեցիր նրա համար, որ բերես ձգես այս չորս պատերի մեջ և ինքդ հեռանաս, թողնելով ինձ սիրատոչոր, ինչպես իր վարդի թփից զրկված սոխակը վանդակի մեջ: 
Մի՞թե այն գանձերը, որ որոնում ես մայր հողի ծոցում, ավելի թանկ են քեզ համար, քան ես: 
Ինչի՞ս են պետք աշխարհիս թեկուզ բոլոր գանձերը, երբ դու մոտս չես, երբ ես մինակ եմ, տխուր, քո կարոտը քաշելով շարունակ: 
Առավոտ է գալիս իր քաղցրանվագ թռչուններով, իր ճաճանչափայլ արևով — ամեն ինչ մութ է թվում ինձ. գիշեր է գալիս իր շողշողուն աստղերով, իր հրաշափառ լուսնով — երկինքը թխպոտ է երևում աչքիս: 
Եվ հեկեկում եմ ես սենյակիս մենության մեջ դառնագին ու վշտահար և տարածում եմ ձեռներս դատարկ օդի մեջ, շշնջալով՝ «n՞ւր ես, ո ՞ւր ես, արի՛ , իմ սիրելի, արի՛, իմ, պաշտելի, արի՜ իմ...» և այլն, և այլն, և այլն: 
Ձեռքս կկտրեմ, թե այս ոճով և այսպիսի բան չես գրել: 
Թույլ կտա՞ս կարդամ:

— Թույլ եմ տալիս:

Վահանը վերցրեց նամակը և սկսեց կարդալ.
— «Ուզում ես՝ կարդա, ուզում ես՝ չէ, — ինձ համար էլ այդ միևնույն է, — բայց ես քեզ չեմ ազատիլ իմ հաշիվներից...»: 
Սա ի՞ նչ բան է:

— Կարդա՛, կարդա՛, — բացականչեց Մանեն, անկեղծ զվարճանալով այն խիստ կոմիկական արտահայտության վրա, որ ստացել էր եղբոր դեմքը զարմանքից:

Վահանը շարունակեց կարդալ.
— «Անցյալ օր բանկից հանեցի ընթացիկ հաշվով 200 ռ.: 
Այդ գումարից 48 ռ. տվի մայրիկի համար նոր վերարկուի, որովհետև այս շաբաթ հաղորդվում է. 15 ռ տվի ինձ համար ամառվա գլխարկի. 12 ռ տվի խոհարարին անցյալ ամսվա համար. 53 ռ, տվի քո գոված Սարիբեկյաններին, որոնք այնքան թաց փայտ էին ուղարկել, որ միայն մխում էր, 22 ռ. տվի...»: 
Դե՛, սա բանի նման չէ, — բացականչեց Վահանը, նամակը ձգելով գրասեղանի վրա: 
— Այս ի՞նչ հիմարություններ ես գրել:

Մանեն գլուխը ետ էր գցել և թուլանում էր ծիծաղից:

— Հը՛, ի՞նչ կասես, — ասաց նա, — ձեռքդ կտրո՞ւմ ես, թե չէ:

Վահանը ուսերը վեր քաշեց:

— Օյին եմ ասում, է՜: 
Ես քեզ միշտ պոետիկ արարած եմ ճանաչել, և հանկարծ... 
Վերարկու, խոհարար, թաց փայտ... 
Հիմա՛ եմ հասկանում, իզուր չէ, ախր, որ մատերիալիաստի կին ես դարձել:

— Բայց ի՞նչ կասես, որ այդ մատերիալիստը չի ուզում իմ հաշիվները կարդալ և սաստիկ նեղանում է, որ ամեն նամակիս հետ մի երկար հաշիվ եմ ուղարկում իմ ծախսած փողերի մասին:

— Ի՞նչ կարող եմ ասել, բացի միայն ա՛յն, որ մարդ արարածը լի է հակասություններով: 
Բանաստեղծություններն ատելով ատում եմ, բայց թարսի պես մեկ էլ տեսար իրար հետևից շարվում են ուղեղիս մեջ չափաբերական շեշտերով` « Օ՛հ, ի՜նչ անուշ և ի՜նչպես զով առավոտուց փչես, հովիկ, ծաղկանց վրա գուրգուրալով և մազերուն կուսին փափկիկ»: 
Եվ մինչև անգամ սկսում եմ երգե՜լ, երևակայիր: 
Եվ այս բանը միշտ պատահում է այն ժամանակ, — սա էլ շատ հետաքրքրական է, — երբ առավոտները հագնում եմ կոշիկներս: 
Պա՛հ, էլի մոռացա, — հանկարծ բացականչեց Վահանը, ձեռքը խփելով ճակատին:

— Ի՞նչը:

— Եկածս օրից ուզում եմ նոր կոշիկ առնել, միշտ էլ մոռանում եմ: 
Հոգուդ սատկեմ, այսօր որ գնալիս լինիմ միտս գցիր, թե չէ խայտառակություն է: 
Տես է, կասես խոզի դնչեր լինին, — ասաց Վահանը, ցույց տալով իր մաշված, ծռմռված և փոշեծածկ ահագին կոշիկները: 
— Լավ, ի՞նչ ես ծիծաղում այդքան:

Մանեն հանկարծ դադարեց ծիծաղելուց, առաջ վազեց և սաստիկ հուզված, առավ եղբոր ձեռքը:

— Վահան ջա՛ն... որ իմանաս որքա՜ն ուրախ եմ... որքա ՜ն ուրախ եմ, որ եկել ես…
— Դե՛, հիմա էլ սկսեցիր արտասվել…	Նստիր: 
Նստիր մի լավ նայեմ:

Վահանը առաջ քաշեց մոտակա աթոռը և քրոջը նստեցրեց իր դիմացը:

Մանեն շտապով սրբեց աչքերից դուրս ցայտած արտասուքի կաթիլները և նորից սկսեց ժպտալ:

Վահանը կարճ ժամանակ հետաքրքրությամբ նայում էր քրոջ աչքերին, հետո ուսերը վեր քաշեց տարակուսանքով:

— Կանա՜յք... 
Անհասկանալի արարածներ եմ ասում, է՜, սֆինքսնե՜ր: 
Մերթ ծիծաղ` մերթ լաց: 
Կատարյալ գարնանային եղանակ, մերթ արև, մերթ անձրև: 
Բայց չլինի՞ թե « արև է՝ վայ է, անձրև է՝ վայ է»: 
Հը՞:

— Չեմ հասկանում, ինչ ես ասում:

— Ուզում եմ ասել... 
Որտե՞ ղ է սկեսուրդ:

— Ժամումն է:

— Խո չե՞ք կռվում իրար հետ, ինչպես ամեն հարս ու սկեսուր:

— Չէ, նա չափազանց բարի կին է, և ես շատ գոհ եմ նրանից:

— Է՜, փառք աստծու: 
Իսկ ամուսինդ... շատ ժամանակ է՞, հանքերումն է:

Մանեն մի քիչ շփոթված, մի քիչ կասկածամտությամբ նայեց եղբոր աչքերին, հետո բռնի կերպով ծիծաղեց և կամաց խփեց նրա ձեռքին:

— Դու քո մասին պատմիր, քո. ի՞նչ ես շարունակ իմ մասին հարցնում, — ասաց նա:

— Իմ մասին ի՞նչ պատմեմ, քույրիկ ջան: 
Հացը բոլ, գինին բոլ, ուտում եմ, խմում, մթնում է՝ քնում: 
Քեզ էլ նամակ չեմ գրում: 
Դու էլ ջգրու ոչինչ չես գրում: 
Ու երկուսս էլ քվիթ ենք դուրս գալիս:

— Սպասիր: 
Ինչո՞ւ երեկ Հեղինեին խաբել ես, թե ինձ մոտ ես եղել, մինչդեռ քո երեսն ես այսօր եմ միայն տեսնում:

— Որովհետև ազատամիտ օրիորդներին ես շատ եմ սիրում: 
Նա օրիորդ է, չէ՞: 
Իսկ հայտնի է, որ ում սիրում ես, նրա հետ ուզում ես կատակ անել: 
Նրա թխլիկ դեմքը որ տեսնում եմ, ուզում եմ այսպես հինգ մատներովս բռնել, կամաց.... այսպես... շուռ տալ ու հանկարծ — հո՜ պ — նորից գետնի վրա դնել:

— Բայց գիտե՞ս, որ նա քեզ շատ է հավանում, — ասաց Մանեն ծիծաղելով:

— Դրո՞ւստ, — կանչեց Վահանը կոմիկական սարսափով:

— Նրա ահագին մարմնից որ չվախենամ, ասում է, անպատճառ կսիրահարվեմ:

Վահանը աչքերը ձգեց առաստաղին և ձեռքերը բարձրացրեց:

— Փա՜ռք քեզ, տե՛ր, — արտասանեց նա որպես թե թեթևացած, — Ա՛յ, չէի կարծում, թե չաղությունս, որից այսքան նեղվում եմ ես, կարող է փրկել ինձ այդպիսի մի մեծ վտանգից: 
Մի հետաքրքրական բան են պատմում նրա կյանքից, չե՞ս լսել:

— Ի՞նչ բան:

— Պատմում են, որ իբր թե մի անգամ, իր ազատամիտ կավալերներով շրջապատված անցնում է եղել մի գինետան առաջով: 
«Տղե՛րք, ասում է. — ի՞նչ կտաք մտնեմ մի բաժակ արաղ կոնծեմ»: 
— «Թե որ կմտնես, — ասում են կավալերները, — մի-մի պաչ կտանք»: 
— «Հա-ա՞, — ասում է, — դե հիմի թամաշ արեք»: 
Ու քո այդ fin de siecle օրիորդը ղորթ որ չի ուզում մտնե՜լ: 
Այնպես որ էլի կավալերներն են ամաչում և կռնից բռնում ետ քաշում:

— Վահան մի՞թե չես խղճահարվում, որ նրա մասին այդպիսի…բաներ ես հնարում, — նկատեց Մանեն անկեղծ, մեղմ նախատինքով: 
— Չէ՞ որ, ուրիշ տեղ որ պատմես, կարող են գտնվել մարդիկ, որ կհավատան:

— Հավատացնում եմ, քույրիկ ջան, այս պատմությունը ես չեմ հնարել: 
Ես միայն իմ լսածն եմ պատմում: 
Պատմողն էլ ո՜վ էր — մի խավարամիտ: 
Ի դեպ, դու խավարամիտ ե՞ս, թե ազատամիտ:

Մանեն ծիծաղեց.
— Խավարամիտ եմ:

— Թյո՛ւ…	Բառն ինքն արդեն հոտում է: 
Ա՛խ, ներողություն, քույրիկ ջան. դու չէ՛, դու չէ: 
Դու հոտավետ ես վարդի պես: 
Բայց թունդ խավարամիտը քո մարդը պետք է լինի, ա՛յ, ի փառս Հայաստանյաց կաթողիկե և առաքելական սուրբ եկեղեցվո: 
Ափսոս, որ լավ չեմ ճանաչում նրան: 
Չափից դուրս պեդանտ մարդ է երևում աչքումս: 
Դրա համար սիրտս չի կպչում, — չնեղանաս, խնդրում եմ: 
Բայց և այնպես պետք է մի անգամ գնամ տեսնեմ ինչ բանի է: 
Մեզնից հեռու կլինի մոտ մի հարյուր վերստ: 
Խոսքը մեր մեջ մնա. բացի հանքարդյունաբերությունից, վաշխառությամբ էլ խո չի՞ պարապում:

— Վահա՛ն, ի՜նչ չար լեզու ունիս, — նորից նախատեց նրան քույրը, այս անգամ նկատելի կերպով նեղացած:

— Ես մեղա աստծու, ես մեղա աստծու... 
Բայց այս ի՞նչ տեսակ տուն ես պահում, ոչ մոխրաման կա, ոչ լուցկի:

Մանեն վեր կացավ, դուրս գնաց և երբ նորից ներս մտավ մոխրամանն ու լուցկու տուփը ձեռքին, Վահանը վերցրել էր գրասեղանի վրա դրված փառակազմ գրքերից մեկը և թերթում էր՝ հանգած սիգարն ատամների մեջ բռնած.
— Այս գիրքը կարդացել ես, իհարկե, — ասաց եղբայրը:

— Այդ ի՞նչ է:

— «Դոն Կարլոս»:

— Հա. անցյալ օրը վերջացրի:

— Այստեղ է ասված, չէ՞…	Ինչպե՞ս է անունը:

— Ո՞ւմ անունը:

— Թագուհու:

— Եղիսաբեթ:

— Հա՛: 
«Եղիսաբե՛թ, Եղիսաբե՛թ, դու խլեցիր ինձնից իմ դրախտը, որպիսզի Փիլիպոսի ծոցում փչացնես»: 
Կարծեմ այդպես է ասում, չէ՞,Դոն Կարլոսը:

Մանեն արագ մի հայացք ձգեց եղբոր վրա, հետո սկսեց ուղղել բազմոցի վրա դրված ձեռակար բարձիկները:

— Լավ չեմ հիշում…	Հա՛ , կարծեմ այդպիսի մի բան կա, — ասաց նա շինծու անտարբերությամբ: 
— Բայց լսիր ինչ եմ ասում, — հանկարծ դարձավ եղբորը: 
— Երկա՞ր ես մնալու այստեղ:

Վահանը գիրքը ծածկեց ու դրեց գրասեղանի վրա:

— Ի՞նչ է, արդեն ձանձրացա՞ր ինձնից: 
Իսկույն կգնամ:

— Էէ՜հ, — արտասանեց Մանեն ջղայնորեն: 
— Ուզում եմ ասել, որ զատիկին մեզ մո՞տ կլինես:

— Այդ բանը գործերիցս է կախված, քույրիկ ջան. կարող է պատահել, որ հենց վաղը գնամ, և կարող է պատահել որ մի ամիս էլ մնամ, որովհետև գյուղատնտեսական ընկերության մեջ էլ մի քանի գործեր ունիմ:

— Կարող է պատահելը մի կողմը թող, ես ուզում եմ, որ դու մնաս... 
Հասկանո՞ւմ ես:

— Ոչ, չեմ հասկանում: 
— Ասաց Վահանը սիգարը վառելով: 
Այսինքն չեմ հասկանում, թե ինչու ես ուզում, որ մնամ:

— Ախր մենակ ենք, մարդ չկա: 
Գրիգորն էլ գրում է, թե գործերն այնքան խառն են, որ զատկին հազիվ թե կարողանա գալ: 
Էլ ի՞նչ զատիկ, որ ամեն օրվա պես տխուր ու տաղտկալի պիտի անցկացնենք: 
Սա ի՞նչ կյանք է, մարդ չի իմանում ինչ անի, ուր գնա, ում հետ խոսի: 
Այս գրքերն էլ որ չլինին՝ ես կմեռնեմ ձանձրույթից:

— Խե՛ղճ, խե՛ղճ քուրիկս: 
Ախր գիտեի, որ նամակիդ մեջ այն չպետք է գրեիր, ինչ որ գրել ես: 
Ես միշտ այն համոզումն ունեի, որ մատերիալիստի հետ ամուսնանալդ մի սխալ քայլ էր: 
Դու պետք է պոետի կին լինեիր, որ փեշը փեշիցդ կարած՝ չհեռանար մոտիցդ, թե չէ…	էլի՞ երեխա չես բերում...
— Ո՛ւհ, էլի սկսեցի՞ր:

— Մի զայրանար, քույրիկ ջան, զավակ որ ունենաս, ախր, այդպես լացկան չես լինիլ: 
Բայց հանաքը մի կողմը մնա, շատ ես լղարեր: 
Այդ ի՞նչ է վիզդ, կարապ ե՞ս: 
Իսկ ականջներիցդ լույսն այնպես է թափանցում, որ կարծես կարմիր լապտերներ ես կախել: 
Բայց մի վախենար, դու դարձյալ սիրուն ես, այնքան սիրուն ու նազելի, որքան…	Ելիսաբեթը: 
«Ելիսաբե՛թ, Ելիսաբե՛թ, դու խլեցիր ինձնից իմ դրախտը, որպեսզի...»:

Վահանը վեր կացավ, մատով կամաց խփեց քրոջ կզակին, ծիծաղեց և մոտեցավ լուսամnւտին:

Երկինքն երեկվա պես մաքուր էր ու բարձր, արևը նույնպես թափում էր ներքև իր տաք ու պայծառ շողերը: 
Դիմացը գտնված տան բաց պատուհաններից, վերին հարկում, դաշնամուրի ձայներ էին գալիս, պեդալի կրծքային թախծալի հնչյուններով հարուստ: 
Այդ պատուհաններից մեկի վրա դրված էր կլոր ու բարձր մի վանդակ, որի մեջ ճախրում էր մի դեղձանիկ՝ առանց ձայն հանելու:

Վահանը ձեռքով արավ քրոջր:

— Արի այստեղ:

Մանեն մոտեցավ նրան:

— Տեսնո՞ւմ ես այն դեղձանիկը վանդակի մեջ: 
Ինչքա՜ն նման է քեզ…	այն տարբերությամբ միայն, որ դու ինքդ ևս լալիս, իսկ նրա տեղ լաց է լինում դաշնամուրի պեդալը:

Մանեն ոչինչ չասաց, միայն հարցրեց.
— Այսօր ճաշին մեր տանն ես, չէ՞:

— Թե որ ուզում ես, կմնամ:

— Մենք պաս ենք պահում այս շաբաթ, կուզե՞ս քեզ համար ուտիսվա բան պատրաստել տամ:

— Ոչինչ չի հարկավոր: 
Այս մի օրը լոբի ուտելով քո չափ չեմ լղարիլ, մի վախենալ: 
Այս սկեսուրդ չէ՞, որ գալիս է: 
Այն ծերունին ո՞վ է հետը: 
Կասես Բադամյանի հորեղբայրը լինի:

— Այո, նա է:

— Ժամիցն են գալի՞ս:

— Այո:

— Ի՜նչ գտել են իրար: 
Խե՛ղճ տղա: 
Տես, է՜:

Sic transit gloria mundi! …Ի դեպ. այդ Բադամյանները ի՞նչ ազգական են ամուսնուդ:

— Սկեսուրս այդ ծերունու քրոջ տալի աղջիկն է:

— Է՜, այդ շատ հեռու գնաց: 
Այդպես որ գնանք, ես ու դու էլ ղալայ-լամայի ազգական դուրս կգանք:

Ներս մտան Օսանն ու Զաքարը: 
Զաքարը, նախասենյակում հանել էր հնամաշ վերարկուն, որի տակ հագած էր աստված գիտե քանի տարվա երկարափեշ մի սյուրտուկ խիստ կեղտոտ ու ճմռված: 
Անդրավարտիքի կարճ տոտերից մեկը, ինչպես միշտ, ներս էր պրծած կիսակոշիկի լայնացած ճիտը, որի ականջի մի ծայրը պոկվել և կախ էր ընկել երկարումեկ:

Օսանը խիստ ուրախացավ, որ Վահանին տեսավ, բայց և բավական հանդիմանեց նրան, որ քրոջը մոռացել է:

— Բաս ինչպիսի՞ եղբայր եմ, որ չմոռանամ, — նկատեց Վահանը կատակով: 
— Ո՞նց ես, ո՞նց, խնամի, դու ա՛յդ ասա: 
Պառավել ես:

— Հա՛, որդի ջան, պառավել եմ: 
Գլխիս ջլերը թուլացել են: 
Աչքերիցս էլ ջուր է գնում:

— Ժամիցն ես գալիս, ողորմած կենա:

— Այն ժամը պահի քու արևը, որդի ջան:

— Պարոն Զաքա՞ր: 
Դո՞ւ ոնց ես: 
Դու խո բոլորովին պառավել ես:

— Բաս ուզում էիր, որ ջահելանա՞մ, հերդ լուս դառնա: 
Ես ա՛յն ցավն ու դարդն եմ տեսե ՞լ:

— Հա՛յ գիդի հա՛: 
Միտդ է, որ Գևորգ աղի քարվանսարում ապրանքի հակերի գլխին կանգնած, տեր-ողորմյան ձեռիդ մեկ-մեկ բաց անել էիր տալիս ու…
— Թո՛ղ, թո՛ղ, — շտապով ընդհատեց Վահանին ծերունին: 
— Այդ բաները մի՛, միտս մի՛ բերի:

— Ավա՜ղ, փառացն անցավորի, չէ՞, պարոն Զաքար: 
Պառավներդ որ չլինեք, մեր ժամերը խո փակվեցի՞ն: 
Հը՞, պարոն Զաքար:

— Է՛լի որ, է՛լի որ, — պնդեց ծերունին: 
— Թե որ աստվածապաշտություն մնացել է, էլի պառավներիս մեջ է մնացել: 
Ջահելներդ եք, որ ոչ աստված եք ճանաչում, ոչ Քրիստոսին:

— Բայց հոգին սո՞ւրբ:

— Ոչ էլ հոգին սուրբ:

— Դե ո՞նց անենք, պարոն Զաքար, ասում են աստված չկա:

— Իհարկե. որտեղ սատանա կա, այնտեղ աստված ի՞նչ ունի:

Վահանը ծիծաղեց:

— Ասում են սատանա էլ չկա ախր:

— Ասո՜ւմ են, ասո՛ւմ են... 0՝վ է ասում: 
Բաս ջահելներդ ի՞նչ եք, որ սատանա չեք: 
Հիմիկվա ամեն մի ջահելի փորում մի-մի սատանա կա պպզած:

— Բաս իմ փորումը երկուսն էլ կլինի, չէ՞, պարոն Զաքար;
Օսանն ու Մանեն ծիծաղեցին: 
Զաքարը, որը խոսում էր ամենայն լրջությամբ, իր թավ հոնքերի տակից նայեց Վահանի ահագին փորին և նույնպես սկսեց ծիծաղել զառամյալ ծերունու անձայն ու դողդող ծիծաղելով:

— Երեքն էլ կլինի ու, — նկատեց նա:

— Ղորթ, ինչ չաղացել ես, Վահան, աչքով չտամ, — ասաց Օսանը: 
— Քույրդ է՞, քանի գնում՝ լղարում է:

— Թող մի-երկու սատանա կուլ տա, նա էլ կչաղանա: 
Չէ՞, պարոն Զաքար, — հարցրեց Վահանը և նստեց ծերունու կողքին: 
Նա ձեռք առավ Ջաքարին և էլ բաց չթողեց նրան: 
Գիտեր ամենքին հարմարվելու և ամենքի հետ խոսելու ձևը և խոսակցին գրավելու կախարդական մի ուժ ուներ:

Ճաշի սկիզբը, Վահանի շնորհիվ, անցավ ամենաուրախ տրամադրության մեջ: 
Մանեն սիրով նայում էր եղբոր մշտածիծաղ աչքերին, դիտում նրա հանգիստ, ինքնավստահ շարժումները և անդադար քրքջում նրա կատակների վրա: 
Նույնիսկ Զաքարը, որ թե՛ ծերությունից և թե՛ վշտից, ըստ երևույթին, առմիշտ կորցրել էր ծիծաղելու ընդունակությունը, նա էլ ծիծաղի նման ինչ-որ անորոշ ձայներ էր արձակում անատամ բերանից: 
Իսկ Օսանն ուղղակի չէր կարողանում կարգին ճաշել շատ ծիծաղելուց և թաշկինակով անդադար սրբում էր աչքերից գլգլացող ջուրը:

Չնայելով իր հսկա մարմնին, Վահանն ուտում և խմում էր համեմատաբար չափավոր կերպով: 
Պասմա կերակուրները չէին դրա պատճառը և ոչ էլ այն, որ նա շատ ուտելու պահաջ էր զգում, — ընդհակառակը, — այլ ա՛յն, որ բժիշկները պատվիրել էին շատ չուտել: 
Մինչդեռ Զաքարը չտես մարդու ագահություն էր ցույց տալիս: 
Եվ իսկապես, երբեմն ուտելու-խմելու սովոր, այժմ շատ հազիվ էր պատահում, որ նա կուշտ փորով հաց ուտեր: 
Այդ բանը գիտեր Մանեն, որ Զաքարը, ինչպես միշտ, այս անգամ ևս եկել էր իրենց տուն հատկապես իր քաղցած փորը կշտացնելու համար, ուստի նրա հոգացողության գլխավոր առարկան այն էր, որ առատ կերպով կերակուր ու գինի մատակարարե այդ դժբախտ ծերունուն, մանավանդ գինի, դեպի որը առանձին թուլություն ուներ ծերունին:




 --------------------------------------- 


Զաքարի հետ կատակներ անելիս Վահանը խոսք բաց արեց նրա եղբոր որդու` Աշոտ Բադամյանի մասին: 
Ծերունին բորբոքվեց: 
Գինին արդեն ընկել էր նրա գլուխը: 
Նա ասաց, որ իր եղբոր որդու անունը չտան, որ Աշոտը «փարմասիոն» է դառել. ժամ չի դնում, չի հաղորդվում, ուշունց է տալիս կաթողիկոսին, հակառակ է Գրիգոր լուսավորչի հավատին, եկեղեցին ուզում է քանդել, պսակը հիմար բան է համարում, մարդ ու կնոջ քարոզում է, որ իրարից բաժանվեն և ում հետ ուզում են` նրա հետ ապրեն և ուրիշ «այդ տեսակ բաներ»: 
Օսանը լսում էր նրան զարմանքով, իսկ Վահանը զվարճանում էր ծերունու բորբոքման վրա, անդադար խթխթում նրան և ծածուկ աչքով անում քրոջը: 
Մինչդեռ այդ անսպասելի միջադեպը հանկարծ փոխել էր Մանեի ուրախ տրամադրությունը: 
Նրան այլևս դուր չէին գալիս եղբոր կատակները և ամեն անգամ, երբ Վահանը բորբոքում էր պակասամիտ ծերունուն իր եղբոր որդու վրա ավելի խիստ բառերով հարձակվելու, Մանեն չէր կարողանում զսպել իրեն, որ հանդիմանական հայացքներ չձգե եղբոր վրա:

Երբ սեղանը հավաքեցին, Զաքարը պարզապես արբած էր. այնպես որ, երբ վեր կացավ, քիչ մնաց վայր ընկներ: 
Վահանը բռնեց նրա թևից և տարավ պառկեցրեց փոքրիկ թախտի վրա, իսկ Մանեն մի բարձ դրեց նրա գլխի տակ: 
Ծերունին միանգամայն թուլացած ինչ-որ մրթմրթաց, ըստ երևույթին օրհնեց քույր ու եղբոր ցույց տված հոգացողությունը և գրեթե իսկույն էլ քնեց, խաղաղ փսփսացնելով քթածակերից: 
Օսանը նույնպես, իր սովորության համաձայն, հեռացավ իր սենյակը մի քիչ «հանգստանալու», որպիսզի երեկոյան դարձյալ ժամ գնար: 
Իսկ քույր ու եղբայր առանձնացան հյուրասենյակը:

Վահանը թիկն էր տվել ասեղնագործ թավշյա բարձիկներով և մետաքսյա մութաքաներով զարդարված բազմոցի վրա և ծխում էր բերանից անպակաս սիգարը: 
Ճաշից հետո մի տեսակ ծուլություն էր տիրել նրա բոլոր անդամներին, և նա ընկած էր բազմոցի վրա ծանր ու անշարժ, նեղվելով իր չաղությունից: 
Ճաշասենյակի բաց դռնից լսվում էր պատի ժամացույցի լեզվակի թիք-թաքը: 
Այդ թիք-թաքը, ճաշից ծանրացած ստամոքսը, շուրջը տիրող անդորրությունը և բավական տաք օդը քուն էին բերում նրա վրա:

Մանեն նստած էր լուսամուտի առաջ և մտախոհ նայում էր դեպի փողոց: 
Փողոցում, ուղղակի լուսամուտի տակ, ցնցված էր հեռախոսի սյուներից մեկը, որի վրայով անցնող կարմրավուն երկաթալարերը մի տեղ շողշողում էին արևի տակ: 
Փողոցը խաղաղ էր, հեռվից միայն լսվում էր երբեմն-երբեմն տրամվայի զանգակի ձայնը: 
Այս սենյակից ևս երևում էր դիմացի տան պատուհանի վրա դրված վանդակը, որի մեջ դեղձանիկն առաջվա պես լուռ ճախրում էր թառերի վրա վերևից ներքև, ներքևից վերև աստիճանական կարգով: 
Մանեն հիշեց եղբոր համեմատությունը և զարմացավ, թե որքան ճիշտ կերպով ըմբռնել էր նա իր դրությունը: 
Մի՞թե, հիրավի, ինքը նման չէ այդ խղճուկ թռչնակին: 
Փակված, միշտ փակված, ցմահ փակված, միշտ ձգտելով դեպի ազատություն և միշտ էլ անկարող լինելով իրագործել իր այդ ձգտումը: 
Վանդակի ցանցերը չեն միայն, որ խանգարում են նրան, այլև սովորությունը, անվստահությունը, վախը ցանցերից այն կողմը գտնված անհայտությունը խորհրդավոր ու ահավոր, ինչպես ամեն մի անհայտություն: 
Բաց արա վանդակի դռնակը, և թռչնակը դեպի ազատությունն ունեցած իր բոլոր ձգտումով հանդերձ թերևս դուրս չգա այստեղից և խցկվի մի անկյուն վախեցած այն ահավորությունից, որ ներկայացնում է դռնակից դուրս ազատության անհայտը…
— Ճիշտ որ աննախանձելի պիտի լինի դրությունդ:

Մանեն ցնցվեց և արագորեն նայեց եղբորը զարմացած, թե մի միգուցե այն ինչ-որ մտածում էր, արտահայտել էր խոսքերով:

Վահանն առաջվա պես թիկն էր տված հանգիստ, նայում էր ատամների մեջ բռնած սիգարի մոխրածածկ ծայրին և խաղացնում էր մի ոտը` մյուս ոտի ազդրին դրած:

— Այս է, է՛լի, էն շրջանը, որի մեջ ապրում ես... այդ երկու պառավները, — շարունակեց նա: 
— Բայց չէ՛, այնտեղ կան ուրիշներն էլ. fin de siecle կամ, ինչպես կասի պոլսեցին՝ տարավերջիկ օրիորդ Սոլիկյան, նրան սրտակից և, եթե չեմ սխալվում, կենակից Նասիբյանը, հետո... ամենամեծ ռահվիրաներից մեկն առաջադիմականների բանակում — Բադամյան... 
Երկու կողմից էլ քվինթ-էսենցիա: 
Սրանք ա՛յս են փչում մի ականջումդ, նրանք մի ուրիշ բան են զռզռացնում մյուս ականջումդ: 
Մի կողմից` ժամ ու պատարագ, Աստված ու Քրիստոս, պաս ու հաղորդ, դժոխք ու սատանա. մյուս կողմից` «փարմասիոնություն», եկեղեցու կործանում, լայն, հանրամարդկային գաղափարներ, ապահարզան` ազատ սեր, առաջադիմություն և ես ի՞նչ գիտեմ է՝ ուրիշ ի՛նչ քար ու քացախ... 
Եվ եթե այս բոլորի վրա ավելացնենք քո վառ երևակայությունը, որ երբեմն էկզալտասիոնի է հասնում, այն ժամանակ...
Վահանը բերանից հանեց սիգարը և նայեց քրոջը:

— Ճշմարիտ, ես շատ եմ հետաքրքրվում և կուզեի իմանալ, թե ինչ է քո դերը երկու հակառակ բևեռների մեջ:

Մանեն չկարողացավ դիմանալ եղբոր հետաքնին հայացքին և ակամա խոնարհեց աչքերը: 
Նա այժմ, չգիտեր ինչու, վախենում էր եղբոր հոտառությունից:

— Չգիտեմ, — արտասանեց նա կամաց:

— Վահանն ուսերը թոթվեց և հորանջեց:

— Չգիտեմությո՜ւն... 
Բավական նախանձելի դրություն: 
Մեր ժամանակ փիլիսոփաներն են միայն, որ տալիս են այդ պատասխանը կյանքի և մահվան առեղծվածի առաջ կանգնած: 
«Չգիտեմ»: 
Ողորմելի՛ պատասխան, հավասարակշռությունը չգտնող հոգիների պատասխան, ինչպես ժամացույցի հարատև տատանվող լեզվակի միակերպ թիք-թաքը. — լսի՛ր (Վահանը մատով ցույց տվեց ճաշասենյակի դուռը), կարծես թե հարցնում է տարակուսանքով` ո՞ր կողմը, ա՞յս, թե՞ այն, ա՞յս, թե՞ այն, և ինքն էլ պատասխանում է իրեն բութ հուսահատաթյամբ` չգի՛-տեմ, չգի՛-տեմ, չգի՛-տեմ... թի՛ք-թաք, թի՛ք-թաք, թի՛ք-թաք... 
Անիծածը խոսում է կարծես: 
Իսկ ես գիտե՛մ, — ոչ այս և ոչ այն կողմը, այլ ուղղակի մեջտեղը, ուրեմն` ստո՛պ, կանգնիր:

— Բայց այն ժամանակ լեզվակն այլևս չի խոսիլ, և ժամացույցը կմեռնի...
Վահանը նայեց քրոջ խորհրդավոր աչքերին, ըստ երևույթին հանկարծակիի եկած նրա այդ անսպասելի պատասխանից, հետո հանկարծ ծիծաղեց:

— Մարդ լսի, կասի` քույր ու եղբայր այս ի՜նչ նրբաքնին խոսակցությամբ են զբաղված: 
Շատ մարդկանց ուղեղը զարգանում է երբեմն հիմարություններ դուրս տալու համար: 
Ով ճաշից հետո զվարճալի բաներով կզբաղվի, որ կերածը լավ մարսի, մենք... փիլիսոփայություններով ենք զբաղվում: 
Լեզվակն այլևս չի խոսիլ, ժամացույցը կմեռնի... 
Ռուսի չորտն է խաբար — ինչ՜եր ենք դուրս տալիս... լոբի ուտելուց հետո:

Եվ Վահանը սիգարը նորից բերանը դրեց, երեք բարձիկ իրար վրա հավաքած, քաշեց գլխի տակ ու երկարումեկ ձգվեց բազմոցի վրա երեսն ի վեր: 
Նա աչքերը ձգեց առաստաղից կախված ջահին, որի ապակյա գինտերը տեղ-տեղ պլպլում էին շողակնի երանգներով, և նորից սկսեց ականջ դնել ժամացույցի քնաբեր թիք-թաքին:

— Զարմանում եմ, որ դաշնամուր չես պահում, — ասաց նա, աչքերը հեռացնելով ջահից և ման ածելով ընդարձակ հյուրասենյակի մեջ: 
— Այս րոպեիս ամենայն հաճությամբ կլսեի որևէ պոպպուրի կամ վալս, չքնելու համար: 
Բայց չէ՛, այնտեղ ննջում են երկու անտիկ պառավներ, նրանց քունը կխանգարվի: 
Իսկ ես... (Վահանը նորից հորանջեց առաջվանից ավելի երկարատև) ես էլ կքնեմ, ինչպես երևում է նշաններից: 
Իսկ դու…	դու կմնաս արթուն... ժամացույցի լեզվակի պես…	Տես է՞, ինչ մյուզիկ է սարքել մեր sic transit-ը... 
Աստվածդ սիրես, փակիր այն դուռը:

Մանեն վեր կացավ և կամաց փակեց ճաշասենյակի դուռը, որտեղից լսվում էր Զաքարի կերկերաձայն խռմփոցը երբեմն այնքան տարօրինակ ու ընդհատվող, որ թվում էր, թե ծերունին խեղվում է:

— Ապշում ես, թե այս ի՜նչ արարած է մարդ կոչված անասունը, — ասաց Վահանը: 
— Մի հարցնող լինի այդ ծերունուն` էլ ի՞նչ ունիս, որ ապրում ես, ինչու՞ ես ապրում, ո՞ւմ համար ես ապրում, ի՞նչ ես սպասում աշխարհից... 
Եվ դեռ դատում է, վիճում, բողոքում, զայրանում... 
Չես հասկանում, է՛լի, չես հասկանում... 
Բայց քո այդ պարոն Աշոտ Բադամյանին ասա՝ ինչ ուզում ես — գրիր, ինչ ուզում ես — քարոզիր, միայն թե քաղցած մի պահիր այդ ողորմելի ծերունուն, լավ չէ…Հա, քեզ չե՞մ պատմել: 
Սրանից վեց տարի առաջ, Մոնպելիեից որ վերադառնում էի հայրենիք, Պարիզում հանդիպեցինք իրար: 
Հարյուր ֆրանկ փող ուզեց — տվի, բայց մինչև օրս էլ թե պետք է ստանամ: 
Մինչև այժմ չեմ հիշեցրել բայց այս անգամ որ տեսնեմ — կասեմ: 
Էլ ձեր տուն չի՞ գալիս, առաջվա պես:

— Գալիս է:

— Կասեմ, անպատճառ կասեմ, — կրկնեց Վահանը: 
— Վեց տարին կարծեմ բավական է: 
Ազատամտությամբ զբաղվելը լավ բան է, բայց պարտքի վճարումն էլ խո պախարակելի բա՞ն չէ: 
Մեր գյուղում մի մանրունք ծախող ունինք. Գավառից ոտը դուրս չի դրել, բայց այնքա՜ն թունդ ազատամիտ է, որ քարի վրա դնես, քարը կճաքի: 
Գլադստոնից ու Պառնելից է խոսում, իսկ Բիսմարկին որ ճանկը գցեն, չի խնայիլ նրա քաչալ գլխի երեք հատիկ մազերից մեկն անգամ — այնքան թունդերիցն է: 
Նրանից որևէ բան առնելիս, երբ կասկածում եմ ապրանքի որակության վրա, մինչև որ Բադամյանի արևով չեմ երդվեցնում, չեմ հավատում, թեև Բադամյանի երեսը չի էլ տեսել: 
Մի անգամ ասացի նրան, որ Բադամյանը հարյուր ֆրանկս ուտում է: 
Ֆո՛հ, պետք է տեսնեիր ի՛նչ օյիններ հանեց գլխիս: 
Ուժը պատեր, հում-հում կուլ կտար: 
Ասենք, Նասիբյանն էլ պակաս հեղինակություն չի վայելում գավառում: 
Նրա հոդվածները... 
Տեր իմ ամենակալ այդ ի՞նչ հոդվածներ են: 
Թանաքո՞վ է գրում, թե արյունով: 
Որքան կրակ ու եռանդ, որպիսի՛ շանթ ու կայծակ: 
Երբեք մտքիցս չի անցել Պառնելի մահվան առթիվ գրած նրա մի հոդվածը: 
Երևակայիր, մարդն Իռլանդիայի «անթագ թագավոր» էր կոչվում, և հանկարծ խավարամիտ Ալբիոնը նրան այն դրության է հասցնում, որ խեղճը ստիպված լինում անձնասպանություն գործել: 
Պաաճա՞ռը: 
Որովհետև սիրելիս է լինում Օշի անունով ինչ-որ մի կապիտանի կնոջ — սարսափելի մի հանցանք, որ ոչ մի կերպ չի ուզում ներել նրան «չոպոր» անգլիացին, «բուրժուական մորալի այդ տիպար ներկայացուցիչը»…	Օ՜, Բրիտանիա, Բրիտանիա, որ իմանաս ինչպիսի ՜քնձռոտ մկներ են կրծում քեզ…	է՜…
Այդ «է»-ն Վահանի բերանում փոխվեց երկարատև հորանջի, իսկ այդ հորանջի շարունակությունն եղավ ժողովրդական երգի մի երկտողյանը՝
Էս ինչ խարաբ դարու հասանք, հարալե,
Էս ինչ խարաբ ղարու հասանք, հարալե:

Երգը նորից փոխվեց հորանջի, առաջվաններից ավելի երկարատև և նյարդային:

— Առ այս սիգարը, քունս տանում է, — ասաց Վահանը: 
Մանեն եղբոր ձեռքից առավ հանգած սիգարը, դրեց մոխրամանի մեջ և հարցրեց.
— Կուզե՞ս բան ծածկեմ:

— Որ տապակվե՞ մ: 
Ոչինչ հարկավոր չէ: 
Միայն շատ չթողնես, որ քնեմ: 
Մի ժամից վեր կացրու:

Վահանը քնեց հենց այնպես, ինչպես որ պառկած էր, երեսն ի վեր, և քնելուն պես սկսեց խռմփացնել, սկզբում թեթև, հետո ավելի ու ավելի ուժգին: 
Առանց այն էլ նա կարծես թե վիզ չուներ, իսկ այժմ, պառկած դրության մեջ, նրա վիզը բոլորովին կորել էր և վզի տեղ դուրս էին պրծել նրա չաղ մսերը կրծքի և ուսերի վրա:

Մանեն նորից նստել էր լուսամուտի մոտ, նայում էր դիմացի տան պատուհանի վրա վանդակի մեջ փակված թռչնակին, ականջ էր դնում եղբոր խռմփոցին և այնպիսի սաստիկ ձանձրույթ էր զգում, որ կարծում էր, թե սրտի վրա նստել է տղմի պես մի բան ծանր ու ճնշող...
6
Վահանը մեկ-մեկ դիպչում էր քրոջ տուն: 
Թիֆլիսում նա բազմաթիվ ծանոթներ և շատ բարեկամներ ուներ, ամեն օր մեկի կամ մյուսի տանն էր լինում հրավիրված և ամեն տեղ ցանկալի հյուր էր, ամենքը խլում էին նրան ձեռքից ձեռք: 
Զատիկի տոներին անգամ չկարողացավ քրոջ տանը լինել և այդ բանի համար մեծ հանդիմանություն ստացավ թե Մանեից, և՛ թե՛, մանավանդ, նրա սկեսուրից: 
Օսանն ընդսմին շատ նեղացած էր նրանից, որ նա իր հաղորդվելու օրն էլ չէր եկել ճաշին իրենց տուն:

Տոները Մանեի համար անցան վերին աստիճանի տխուր, մանավանդ ամուսնուց սիրո և կարոտի զգացումներով զեղուն շնորհավորական հեռագիր ստանալուց հետո: 
Այդ հեռագրի ազդեցության տակ, նա հիվանդ ձևացավ և դուրս չեկավ Աշոտ Բադամյանի մոտ, որը Զատիկը շնորհավորելու պատրվակով եկել էր նրան տեսնելու:

Բադամյանը նստած էր հարևան սենյակում և խոսում էր Օսանի հետ: 
Օսանը հանդիմանում էր նրան իր քարոզած գաղափարների համար, իսկ Բադամյանը ծիծաղելով ասում էր, որ իր հորեղբայրն այդ բոլորը հնարում է մասամբ իրենից, մասամբ իր հակառակորդների ասածները կրկնելով: 
«Լավ, ինչի՞ չես մին-մին մտիկ անում, — ասաց Օսանը. — մեղք չի՞. հացափոր ընկած է սրա-նրա դռանը»: 
Բադամյանը զայրացավ: 
Նա ասաց, թե ինքը միշտ առաջարկել է Զաքարին, որ իր տանն ապրի, այն պայմանով միայն, որ արաղից ձեռք վերցնի, շատ չխմի, մանավանդ ման չգա քելեխների (վերջինս Զաքարի համար պարզապես մի հիվանդագին բան էր դարձել), բայց ծերունին չի կամեցել ընդունել այդ պայմանը և ինչպես որ անկարգ ապրել է հարուստ ժամանակ, նույն անկարգությամբ էլ ուզում է վերջացնել իր աղքատ ծերությունը: 
Սակայն, չնայելով դրան, Բադամյանն այժմ էլ ամեն ամիս մի որոշ գումար ուղարկում է ծերունուն, որ նա հացափոր ման չգա ուրիշի տները, բայց նա այնքան ապերախտ է, որ դեռ զրախոսում էլ է իր եղբոր որդու վրա:

Մանեն Բադամյանի խոսածը լսում էր կից սենյակից: 
Նա ակամա հիշեց եղբոր ասած հարյուր ֆրանկի պարտքը, որ Բադամյանը դեռ չէր վճարել նրան: 
Եվ Մանեին թվաց, որ Վահանը թերևս այնպես հեգնորեն չխոսեր Բադամյանի մասին, եթե այդ հարյուր ֆրանկի չհատուցված պարտքը չլիներ մեջտեղ: 
Քույրը շատ լավ ճանաչում էր եղբոր կծծի բնավորությունը, և այդ բանն ամենևին դուր չէր գալիս Մանեին: 
Ամբողջ վեց տարի էր անցել այդ չնչին գումարը պարտք տալուց ի վեր, և Վահանը դեռ չէր մոռացել, իսկ նա աղքատ չէր, հարուստ էր, մինչդեռ Բադամյանը նրա համեստությամբ իսկապես աղքատ էր, որովհետև դրական աշխատանքով էր միայն իր ապրուստը հայթայթում:

Զատիկից հետո թատերասերների մի խումբ ներկայացում պիտի տար հայ կանանց բարեգործական ընկերության օգտին: 
Հեղինեն այդ ընկերության ամենաեռանդուն անդամակիցներից մեկն էր, և Մանեն երկու տոմսակ էր ստացել նրանից — մեկն իր, մյուսը եղբոր համար: 
(Սկեսուրը, իբրև հին կին, իր ամբողջ կյանքում թատրոն ասած բանը տեսած չէր և չէր ուզում տեսնել): 
Ներկայացման երեկոյան Վահանը կառքով եկավ, որ քրոջը թատրոն տանի: 
Նա մի քիչ ուշացել էր, այնպես որ Մանեն նրան էր սպասում` արդեն հագնված պատրաստ: 
Քրոջը տեսնելուն պես Վահանը չկարողացավ զսպել իր հիացմունքը:

— Շի՜կ — բացականչեց նա աջ ձեռքի բութ մատը չրխկացնելով միջամատի վրա: 
— Դու կատարյալ գեղեցկուհի ես եղել և մի քիչ էլ — խոսքը մեր մեջ մնա — կոկետ... ի՜նչ հասակ, ի՜նչ քնքշություն, ի՜նչ ճաշակ, ի՜նչ գրացիա…	Լա՛վ, նազ մի անիր:

Եվ սկսեց երգել.
Նազ մի անիր, նազ մի անիր, նազ աղջիկ,
Դեյրեդ քաշե, թող մի անիր…
Ու հանկարց լռեց:
.
— Հետո՞... չվերջացրիր, — բավական սառն կերպով նկատեց քույրը, որ հայելու առաջ կանգնած ուղղում էր մազերը: 
Պարզապես երևում էր, որ նա դեռևս նեղացած է եղբորից:

— Չէ՛, վերջը լավ չէ, — ասաց Վահանը: 
— Առանց այն էլ ես արդեն մի հանցանք եմ գործել ծնողներիս հիշատակի դեմ. Մտքումս կար, որ մեռելոցի օրը հորս ու մորս գերեզմանն օրհնել տամ և... մոռացա, այսինքն՝ մոռացնել տվին անիծվածները: 
Իսկի թողնում ե՞ն, որ մարդ հանգիստ մնա. մի օր մեկն է քարշ տալիս, մյուս օրը՝ մի ուրիշը: 
Հենց հիմա էլ հազիվ կարողացա մեկի ձեռքից յախես թափեի, թե չէ էլ ո՞վ կպրծներ քեզնից: 
Երևակայիր, որ մինչև օրս դեռ գործերս էլ չեմ վերջացրել: 
Ջհաննամը, որ գոնե մի բանի նման լինիմ…
Նա կանգնեց Մանեի հետևը և սկսեց քրոջ ուսի վրայից դիտել հայելու մեջ իր մազազուրկ դեմքը:

— Հոգուդ սատկեմ, քույրիկ ջան, մի թամաշ արա ըռխիս: 
Մոպսի շուն տեսել ե՞ս բերանի կողքերից կախ ընկած լապռիներով. ի՛սկը մոպսի շուն: 
Փո՛ւ, խայտառակություն... 
Եվ, չեմ հասկանում, ինչո՞ւ աստված զրկել է երեսս բուսականությունից:

Մանեն առավ փեղույրը, ծածկեց և սկսեց քորոցով ամրացնել մազերի վրա: 
Նա պինդ սեղմել էր շրթունքները, երևում էր, որ աշխատnւմ էր զսպել ծիծաղի փռթկոցը:

Դու գիտե՞ ս, որ մենք ուշանում ենք, — ասաց նա:

— Վնաս չունի, մեծ մարդիկ միշտ ուշ են գնում թատրոն, — ասաց Վահանը, նայելով ծոցի արծաթյա ջարդված ժամացույցին: 
— Տոմսակս տուր տեսնեմ:

Մանեն Հեղինեից ստացած երկու տոմսակներից մեկը տվեց Վահանին: 
Վահանը նայեց տոմսակին, անդրավարտիքի գրպանից հանեց պորտմոնեն, տոմսակը մեջը դրեց, հետո նույն պորտմոնեից հանեց երկու հատ մի-մի ռուբլիանոց ինչ-որ կոպեկների հետ և դրեց քրոջ առաջ:

— Այս ի՞նչ է, — հարցրեց քույրը զարմացած:

— Տոմսակի արժեքը:

— Թե ի՞նչ:

— Թե ա՛յն, որ ձրի չեմ սիրում:

Քույրը երկար ժամանակ շատ լրջորեն նայում էր եղբոր ծիծաղկոտ աչքերին:

— Ուզում ես ինձ վիրավորե՞լ, Վահան:

— Չէ, քույրիկ ջան. ես ուզում եմ միայն հակառակ չգնալ նշանաբանիս:

— Կատակ չե՞ ս անում:

— Փողի գործերում կատակ անելը hավասար է հանցագործության:

— Շա՛տ լավ, — ասաց Մանեն, ջղային արագ քայլերով հեռացավ նրանից, պահարանից հանեց վերարկուն, հագավ և նույն քայլերով դիմեց դեպի դուռը: 
Այստեղ հանկարց կանգ առավ և, դառնալով եղբորը, հարցրեց.
— Իսկ կառքի փո՞ղը ով պիտի վճարի:

— Կեսը ես, կեսը դու, — ծիծաղեց Վահանը: 
— Չէ՛, որովհետև ես քեզնից ավելի մեծ տեղ կբռնեմ, — ավելացրեց նա, — ուստի քեզնից ավելի կվճարեմ:

— Մեր տանը մի քանի անգամ հաց ես կերել ուրեմն տո՛ւր կերածիդ փողը, — աղաղակեց Մանեն:

Վահանի ծիծաղը սաստկացավ:

— Բռավո՜ , — բացականչեց նա ... — Կսիրեմ այդպիսի ապտակներ:

Մանեն զայրացած դարձավ և դուրս գնաց:

— Եվ դո՜ւ ես ամուսնուս պեդանտ անվանողը, — ասաց նա կառքի մեջ:

— Վահանը միայն շարունակում էր ծիծաղել, զվարճանալով քրոջ զայրույթի վրա: 
Այդ ծիծաղն ավելի ևս գրգռում էր Մանեին:

— Գնացել ես արտասահման, — շարունակեց Մանեն, — և հետդ, բացի գերմանական չոր հաշիվներից, ուրիշ ոչինչ չես բերել:

— Չ՞որ: 
Ինչո՞ւ չոր և ինչո՞ւ անպատճառ գերմանական, այլ ոչ իտալական կամ թե ֆրանսիական: 
Փողի հաշիվներից էլ փափուկ բան... 
Այդ մեկ: 
Երկրորդ՝ արտասահմանից ես ախր գիտության էլ եմ բերել, քույրիկ ջան, ինչո՞ւ ես մոռանում:

Մանեն բորբոքվեց:

— Գիտությո՜ւն…	ի՞նչ գիտություն: 
Որտե՞ղ է քո գիտությունը: 
Ո՞վ տեսավ: 
Ո՞ւմ օգուտ տվիր քո գիտությունով: 
Գնացել ես գյուղում նստել, այգիներ ես ձգում, գինեգործարան ես շինում և, բացի քո փորի համար հոգալուց, ուրիշ ոչմի բանի մասին չես մտածում, թեկուզ ամբողջ աշխարհքը քանդվի էլ: 
Եվ դեռ ծաղրում ես ուրիշներին... ծաղրում ես ձեր գյուղի մանրավաճառին, որ նա իր տգետ տեղովը հետաքրքրվում է Գլադստոնով, Պառնելով...
Վահանը թեքվել էր և գիշերային կիսախավարի մեջ իր սովորական հեգնող ժպիտով, բայց փոքր-ինչ զարմացած, անթարթ նայում էր քրոջ զայրացած աչքերին:

— Մանե, այդ դու ե՞ս, — արտասանեց նա:

— Այո, ես եմ, չէիր սպասո՞ւմ:

— Բաս ասում էիր խավարամիտ ես:

— Թող, ի սեր աստծո, այդ հեգնություններդ: 
Դու անօգուտ մարդ ես, քեզնից և քո գիտությունից ոչ մի շահ չունի հասարակությունը:

— «Եթե ուսումեդ շահ չունի Հայաստան, թքել եմ քուալ, ուսումիդ ալ վրան», — վրա բերեց Վահանը և բարձրաձայն ծիծաղեց: 
— Բայց մի բարկանալ, քույրիկ ջան. մի բան եմ ուզում հարցնել: 
Այն քո առաջադիմականների հետ շուտ-շո՞ւտ ես տեսնվում:

Մանեն մեծ տհաճությամբ դեմքը շրջեց նրանից և ոչինչ չպատասխանեց: 
Որոհետև մի անգամ արդեն նեղացած էր եղբորից, այդ պատճառով Վահանի խոսակցության հեգնական տոնը այժմ հանում էր նրան իրենից և նա մեծ ջանք էր գործ դնում, որ զսպի իրեն:

— Պետք է ասած, որ դու բավական առաջադիմականացել և ազատամտականացել ես, — շարունակեց Վահանը: 
— Եվ իզուր ես կարծում, թե հետադեմ-խավարամիտների բանակին ես պատկանում: 
Բայց մի բան, որ շատ հավանեցի, այդ զայրանալդ է: 
Զայրանում ես շատ սիրուն և շատ շնորհալիորեն, որովհետև մեծ եռանդ կա մեջդ, և ինքդ էլ անկեղծ ես վերին աստիճանի: 
— Անկեղծ եմ ասում, քույրիկ ջան, որ այս անգամ չեմ հեգնում: 
— Իսկ նրանք, քո այն առաջադիմական բարեկամներդ... նրանց շատ էլ մի հավատա: 
Նրանքարդեն ոտով-գլխով կեղծ են, — ավելի կեղծ, քան այժմյան Կախեթու գինիները, — և, հավատացնում եմ քեզ, իրենց գիտությամբ շատ քիչ են տարբերվում մեր գյուղի մանրավաճառից:

— Ես կարծում եմ, որ հասարակական գործիչներին քննադատելու իրավունք ունենալու համար, անհրաժեշտ է, որ քննադատողն ինքը հասարակական գործիչ լինի, — նկատեց Մանեն հանգիստ խստությամբ և յուրաքանչյուր բառը շեշտելով:

— Չնեղանաս, քույրիկ ջան, սկզբունքի տեսակետից ասածդ աբսուրդ է. մինիստրի գործերը քննադատելու համար հարկ չկա անպատճառ մինիստր լինելու, այլապես ի՞նչ պիտի ասեինք Բիսմարկի մազերը փետրահան անող մեր գյուղիմանրավաճառին: 
Բայց այս դեպքում քո նկատողությունը լիովին արդարացի է: 
Ես, իհարկե, զրո եմ Բադամյանի կամ Նասիբյանի հետ համեմատած, այսինքն՝ հասարակական գործիչ չեմ և, իհարկե, չեմ, քանի որ սիրային վեպեր,բանաստեղծություններ չեմ թխում, կարմիր հոդվածներ չեմ գրում, փախչում եմ հոգաբարձական և երեցփոխական ընտրություններից, չեմ մասնակցում զանազան հայտնի և անհայտ ժողովների, այլ միայն սուս ու փուս զբաղված եմ սեփական որովայնս պարարտացնելով, հետևաբար իրվունք չունիմ քննադատելու մեր այդ երևելի հասարակական գործիչներին: 
Թեև այս էլ պետք է ասեմ, քույրիկ ջան, որ դու իզուր ես այդքան բարկանում ինձ վրա. ես խո չեմ քննադատում, ես միայն, այսպես ասած բարեկամական զրուցադրության մեջ, իմ անհատական կարծիքներն եմ հայտնում:

— Դու կարծիք հայտնել չգիտես, դու գիտես միայն հեգնել, ծաղրել և... բամբասել, պառավների պես:

— Հա՛, հա՛, հա՛, — պինդ ծիծաղեց Վահանը: 
— Ի՞նչ գեղեցիկ կերպով ըմբռնել ես խարակտերիստիկս... 
Կեցցե՛ս, բռա՜վո:

— Իսկ երբ բռնում են քեզ և հանդիմանում, — շարունակեց Մանեն, — գիտես կատակով ու ծիծաղով յախեդ թափել:

Վահանի ծիծաղը սաստկացավ:

— Բռա՛վո, բռա՛վո... 
Ասում եմ, է՛, հիանալի կերպով ըմբռնել ես խարակտերիստիկս կամ նկարագիրս, ինչպես ասում են մեր հոսհոսները: 
Բայց հիմի թող պակասն ես լրացնեմ, — ավելացրեց Վահանը, դադարելով ծիծաղելուց: 
— Ես ամենից առաջ, քույրիկ ջան, կոռեկտ մարդ եմ: 
Այսինքն՝ ես այն մարդկանցից եմ, որոնք երկու կռվողների միջամտած ժամանակ երկսի գլխին էլ փամփաչում են: 
Ուրիշ խոսքով՝ ես չեզոք մարդ եմ: 
Ջորին խո գիտես ինչ է, — ոչ ձի է, ոչ էլ էշ:

— Խոսք չկա լա՛վ ածականներով ես կնքում ինքդ քեզ…
— Օ՛, ներողություն, անասուններին ես չափազանց սիրում եմ հենց թեկուզ միայն նրա համար, որ նրանք չեն կծում իրար «ազատամիտ» և «խավարամիտ» բառերով: 
Ասելս այն է, որ ես ոչ ազատամիտ եմ, ոչ խավարամիտ, ոչ վաղեմական եմ, ոչ հետադիմական, ոչ արմատական եմ, ոչ պահպանողական — իհարկե, ա՛յն իմաստով, ինչ իմաստով, որ այդ բռերը գործ են ածում մեր մայմունների աշխարհում: 
Տեղը գա՝ սրա՛ գլխին կփամփաչեմ, տեղը գա — նրա՛ գլխին, որովհետև երկուսն էլ ինձ համար միևնույն հիմարներն են:

— Եվ ամենից խելոքը դու ես...
— Անշուշտ: 
Որովհետև արժե՞ միթե արյուն պղտորել մեր այս հիմարիոսների աշխարհում:

— Իհարկե, չարժե, որովհետև արյան պղտորումն առհասարակ խանգարում է մարդկանց... փորը հաստացնելուն
— Բռա՛վո, բոավի՛սիմո, — նորից բացականչեց Վահանը այնքան բարձրաձայն, որ կառապանը ետ նայեց զարմացած.
— Ինչ որ սուր է՝ սուր է: 
Հավանում եմ: 
Կեցցե՛ս:

Ներկայացումն սկսվելու վրա էր, որ քույր ու եղբայր հասան թատրոն: 
Օրկեստրը արդեն նվագում էր: 
Ահագին ժողովուրդ էր խռնվում ֆոյեում և դահլիճում: 
Ժխորը կատարյալ էր: 
Օդը հագեցած էր օծանելիքների սուր հոտով: 
Մանեն ու Վահանը հազիվ կարողացան գտնել իրենց տեղերը պարտերում: 
Աթոռների նեղ միջանցքից անցնելը կատարյալ պատիժ էր Վահանի համար, քրտնքակոխ եղած նա հազիվ էր կարողանում անցկացնել իր ահագին փորը, ջարդելով նստածների ծնկները կամ ստիպելով նրանց վեր կենալ:

Հասարակությունը համեմատաբար ընտիր էր, ինչպես սովորաբար լինում է բարեգործական նպատակով տրվող հայերեն ներկայացումներին: 
Սովորական ներկայացումներին հայոց թատրոնի ամենապատվավոր տեղը` առաջին կարգերում բազմած են լինում աստված գիտե ինչ միջոցով ներս խծկված են տեսակ երեխաներ: 
Բայց այժմ այդ կարգերում աթոռակալել էին ֆինանսական աշխարհի հաստ ու բարակ տուզեր, մի գեներալ կլպած գանգով, մի քանի ուրիշ էպոլետներ` աստղերով և առանց աստղերի և գրական ու լրագրական աշխարհի ներկայացուցիչներ՝ երկար ժամանակ չխուզած մազերով և օսլայած շապիկի կեղտոտ օձիքներով:

— Պա՛հ, մի թամաշ արա, աստվածդ սիրես, — բղավեց Վահանը քրոջ ականջի մոտ, որպեսզի ասածը լսելի անե օրկեստրի ձայների և ժողովրդի հանած ժխորի մեջ: 
— Համայն հայ աշխարհն այստեղ է. զինվորականներ, չինովնիկներ, վաճառականներ, մտքի մշակներ — դիփ զոռբա-զոռբա մարդիկ: 
Այնտե՛ղ նայիր, այնտե՛ղ. առաջադիմականը նստել է հետադիմականի կողքին և քիթը չի բռնել: 
Տե՛ս այն քոսոտ բանաստեղծին, գեներալի աջ կողմը. կասես Ոլիմպոսի վրա է բազմած: 
Մազերն էլ չի սանրել անիծածը: 
Ասում են, որ սիրո մասին մի կոպեկանոց ոտանավոր երկնելու վրա տասը գրիչ է կրծում, որ առնվազն հինգ կոպեկ արժե: 
Բայց էգուց չէ, էսօր բախտ կունենանք կարդալու նրա ռեցենզիան: 
Հրե՛ն, հրե՛ն մեր հրապարակախոս-կրիտիկոսը, որի առաջին արհեստը պարտքեր անելն է չվերադարձնելու պայմանով, իսկ երկրորդ արհեստն՝ իդեալից և հավիտենական սուրբ ճշմարտություններից բարբառելը: 
Ինձ չափազանց դուր է գալիս նրա դեմքը. կասես ինքը Հիսուսն է կանգնած առաջդ: 
Իսկ նրա կողքին տես ինչքան համեստ նստած է մեր լրագրական կծոտողը: 
Ա՛յ ում համար կարելի է ասել՝ ինքը չկար թիզուկես, արարմունքն է գազուկես: 
Արժե, ճշմարիտ, կշռել` իմանալու համար, թե քանի փութ դուրս կգան նրա գործադրած բառերը — «զզվելի», «նողկալի», «գարշելի», «հրեշային», «ճիվաղային», «դժոխային», մի խոսքով՝ բարձրացիր աստիճանաբար մինչև սի ըստ եվրոպականի և մինչև փո ըստ հայկականի: 
Դու նկատե՞լ ես, որ ամեն մի հոդվածում այն աստիճան վառվում է ազնիվ բարկությունից, որ սպառնում է գրիչը կոտրել, իսկ սև թանաքն էլ միշտ կարմրում է, երբ որևէ ամոթալի արարք է նկարագրում:

— Վահան, բավական է, — շշնջաց քույրը նրա թևը քաշելով: 
Մանեն այդ միջոցին աչքը չէր հեռացնում իրենց առջև նստած մի տիկնոջից ու պարոնից, որոնք, պարզ երևում էր ականջ էին դնում Վահանին և գաղտագողի ժպտում կամ ծիծաղում անձայն, իրար նայելով:

— Սպասիր, քեզ մի ուրիշ երևելի էկզեմպլյար ցույց տամ, — շարունակեց Վահանը: 
— Տե՛ս, այն էլ մաշադիների ախարհի ռադիկալ-պուբլիցիստը, որ խմբագրատնից գողացել է խմբագրի յափնջին ու քոշերը և փախել է մեր կողմերը: 
Առջևը նստած տիկինը փռթկացրեց և իսկույն բերանը ծածկեց թաշկինակով, իսկ նրա կողքին նստած պարոնի ուսերն սկսեցին սաստիկ ցնցվել զսպված ծիծաղից:

— Վահան, մի՞թե չես զգում, որ համը տանում ես, — նկատեց քույրը հանդիմանորեն:

— Հավատա, քույրիկ ջան, ուղիղ եմ ասում, լրագրի մեջ եմ կարդացել յափնջու և քոշերի պատմությունը. գրողն էլ ինքը խմբագիրն էր, յափնջու և քոշերի տերը: 
Աստված է վկա: 
Բայց սպասիր տեսնենք ուրիշ ով կա: 
Ըհը՛, այն էլ չոպոր անգլիացիների բուրդը գզող Նասիբյանը: 
Նրա դեմքը լավ ե՞ս դիտել — կասես ճմշկած ճանճուռ լինի, բայց աչքերը, — տե՛ս, նայում է վերնահարկին, — փիալեք են վառվո՞ւմ... 
Օ՛, ո՞ւմ եմ տեսնում, քույրիկ ջան, ո՞ւմ եմ տեսնում. իմ սիմպատիան — օրիորդ Սոլիկյանը: 
Հրեն մոտեցավ այն երիտասարդ զինվորականին: 
Ի դեպ երեկ իմացա, որ նրա անունը «էժանագին օրիորդ» է եղել, որովհետև — վատ բան չկարծես — եռանդուն մասնակցություն ունի եղել էժանագին գրադարանի գործում... 
Պահ, մեծ էշը նախրումն եմ թողել: 
Այն Բադամյանը չէ՞: 
Մազերից ճանաչեցի: 
Գրո՜ղը տանի, Զևսն է նստա՞ծ: 
Նայիր մազերին, տասը ցախավել դուրս կգա...
Մանեն քիչ էր մնում վեր թռչի և դուրս գնա, այնքան նրա համբերությունը հատավ եղբոր հեգնական նկատողություններից, որոնք այս անգամ, զվարճացնելու փոխարեն, պարզապես գրգռում էին նրա ջղայնոտությունը:

Բայց այդ միջոցին լռեց օրկեստրը, բեմի վրա` վարագույրի հետևից հնչեց զանգակը, և դեռևս ոտի վրա մնացող հանդիսականներն իրար խառնվելով՝ շտապեցին բռնել իրենց տեղերը:

Վարագույրը բարձրացավ, և ներկայացումը սկսվեց:

Վահանը թեքվեց և շշնջաց քրոջ ականջին.
— Կհավատա՞ս, որ չգիտեմ ինչ են խաղում և ովքեր են խաղացողները:

— Լռիր և կիմանաս: 
Պիեսը նոր է, ես էլ չգիտեմ, իսկ խաղացողները տեղիս հայտնի ընտանիքների պատկանող տիկիններ, օրիորդներ և պարոններ են:

— Հա-ա՞: 
Ուրեմն լռենք և լսենք:

Հիրավի, առժամանակ Վահանը լուռ էր և ուշի-ուշով դիտում էր ներկայացումը: 
Բայց երկար դիմանալ չկարողացավ, այս անգամ սկսեց ծաղրել դերակատարներին, չնայելով քրոջ պարզապես արտահայտած դժգոհության նշաններին:

— Այս ի՛նչ երևելի հայերեն են ջարդում ձեր հայտնի ընտանիքների պատկանող տիկինները, օրիորդները, պարոնները: 
Մի լավ լսիր, թե աստվածդ կսիրես: 
«Եիես ձիեզ սիրյում իեմ»... «Բարիերով չիեմ կարող արտահատիել»… «Ագաչյում իեմ»... «Ի՞նչպիես կրվիեմ», ուզում է ասել, երևի, ի՞նչպես կռվեմ...
— Ս՜սս, — լսվեց նրա հետևից:

Վահանը լռեց, ուզեց ետ նայել, բայց թե տեղը նեղ էր, և թե վիզ չուներ, որ գլուխը շրջեր: 
Թատրոնի դահլիճում անտանելի շոգ էր, այնպես որ խաղամիջոցին ամենքը դուրս թափվեցին պարտեզ: 
Այստեղ քույր ու եղբայր նստեցին սպիտակ սփռոցով ծածկված սեղաններից մեկի մոտ, ճեմելիքի կողքին:

— Սարսափելի ծարավ եմ, — ասաց Վահանը. — մի շիշ գարեջուր բերել տամ, դու էլ կխմես, չէ՞:

— Ես գարեջուր չեմ խմում:

— Լիմոնա՞դ:

Քույրը նայեց եղբոր աչքերին, նրա սառն հայացքի մեջ ինչ-որ անհայտ բան կար:

— Հետո չե՞ս վախենալ, որ պարտավորեցնես...
Վահանը ծիծաղեց և մոտիկ կանգնած սպասավորին պատվիրեց, որ մի շիշ սառն լիմոնադ բերի:

— Դու ինձ հանդիմանում ես, քույրիկ ջան, — ասաց նա մի սիգար վառելով, — բայց, որ լավ մտածես, կտեսնես, որ ես ընտրել եմ մարդկային կյանքի բոլոր նշանաբաններից ամենախելացին: 
Դու քեզ համար, ես ինձ համար: 
Սա օբսոլյուտիստների «ամենքը մեկի համար» վարդապետությունը չէ և ոչ էլ կոլեկտիվիստների «մեկն ամենքի համար» վարդապետությունը որ միևնույն մեդալի մյուս երեսն է, այլ ինդիվիդուալիստների ամենաարդար սահմանորոշումը մարդկաին կյանքի փոխադարձ հարաբերությունների համար: 
Ես քեզնից ոչինչ եմ պահանջիլ, դու էլ ինձնից ձեռք քաշիր: 
Ուզում եմ ստանալ — կտամ և կառնեմ, ուզում ես ստանալ, տուր և առ: 
Ու վերջացավ: 
Դու քեզ համար, ես ինձ համար: 
Կարծեմ շատ պարզ է, չէ՞:




 --------------------------------------- 


— Այո, շատ պարզ է, որ դա կուշտ և ժլատ մարդու վարդապետություն է, — նկատեց Մանեն սառն հանգստությամբ:

Վահանը բերանից բաց թողեց սիգարի ծուխը և նայեց քրոջը զարմացած:

— Կուշտ և ժլա՞տ: 
Կուշտն էլի հասկանում եմ, բայց ժլա՞տը որտեղից կապեցիր պոչից:

— Չլինի՞ թե հիմա էլ ուզում ես ուրիշ սոփեստություններ անել, որ ժլատ չես:

Վահանը բոլորովին զարմացավ:

— Ես ժլա՞տ:

— Այո, դո՛ւ, — շեշտեց քույրը նույն հանգստությամբ: 
Ժլատությունդ երևում է մինչև անգամ հագուստիցդ: 
Մի լավ նայիր վրադ: 
Կարելի՞ է այդպիսի հագուստով այսպիսի տեղեր գալ: 
Չէի՞ր կարող, ինչ է, շապիկդ փոխել և, եթե չունիս, նորն առնել, իսկ սյուրտուկիդ ցերեկով նայե՞լ ես, թե ինչպես պլպլում է կեղտից:

— Ա՛, իմացա. դու ամաչում ես ինձ հետ նստել:

— Է՛, թող ի սեր աստծու, — ջղայնորեն արտասանեց Մանեն և դեմքը շրջեց եղբորից:

— Սպասիր: 
Որեմն դու մի քիչ կեղտոտ շապիկս և հնացած սյուրտուկս վերագրում ես այն բանին, որ ես ժլա՞տ եմ:

— Այո՛: 
Չես ուզում մաքուր ու լավ հագնվել, որ փող ծախսած չլինես:

— Անկե՞ղծ:

Մանեն չպատասխանեց, նա չէր նայում եղբորը:

— Լավ, ընդունենք, թե ասածդ ճիշտ է, — որ ճիշտ չէ, իհարկե, որովհետև ի՞նչ կարիք ունիմ լավ հագնվելու, քանի որ, դեռևս մտադիր չեմ նշանվելու: 
Բայց ինչ կապ ունի ժլատությունս նշանաբանիս հետ:

— Այն կապն ունի, որ «դու քեզ համար, ես ինձ համար» ասելով ուզում ես ապահովել քեզ, որ ոչ ոք աչք չտնկի գրպանիդ, իսկ գրպանդ քեզ համար...
— Լավ, մի շարունակիր, — ընդհատեց Վահանը, բաժակները լցնելով սպասավորի բերած լիմոնադից — դու վատ տրամաբան ես, քույրիկ ջան: 
Մի նեղանար, խնդրեմ: 
Գրպանիս որ այդքան նշանակություն տայի...
— Խոստովանիր, որ դու գյուղում վաշխառությամբ էլ ես պարապում, — հանկարծ դառնալով դեպի Վահանը, շպրտեց նրա երեսին Մանեն:

— Չէ, այդ էլ չեղավ, քույրիկ ջան, — նկատեց Վահանը և դատարկեց իր բաժակը: 
— Դու ուզում ես, — խմիր, քանի սառն է, — դու ուզում ես ամուսնուդ ջիգրը հանել, որ այն օրը նրան վաշխառու անվանեցի: 
Բայց չէ՞ որ ես կատակ էի անում: 
Գրպանիս որ այդքան նշանակություն տայի... 
Տե՛ս ով է գալիս... (Վահանն աչքով արավ դեպի պարտեզի մուտքը): 
Գրպանիս որ այդքան նշանակության տայի և վաշխառու լինեի, մինչև հիմա վաղուց բռնել էի քո այդ պարոնԶևսի յախից, — թեև մազերից բռնելն ավելի հարմար կլիներ, — և պահանջել էի հարյուր ֆրանկս... տոկոսով հանդերձ, իհարկե:

Մանեն նայեց այն կողմը, որ կողմը որ աչքով արավ Վահանը, և տեսավ Բադամյանին: 
Բադամյանը մտավ պարտեզ: 
Նրա հետ էին նեղ ու կարճ սյուրտուկների մեջ պինդ կոճկված երկու երիտասարդ, որոնք, մեկը նրա աջ, մյուսը ձախ կողմն անցած, ստրկական-հարգական ակնածությամբ լսում էին նրա մի ինչ-որ պատմությունը:

— Տեսնո՛ւմ ես նրա հետ այն երիտասարդներին, — ասաց Վահանը քրոջը: 
— Դեմքերից, հագուստներից և շարժումներից տեսնում եմ, որ գավառացիներ են — գավառացիների ազատամիտ կծոտողներից, որոնք, սակայն, կատու են դարձել այստեղ: 
Տես, ինչքան զգույշ են քայլում, որ չդիպչի Զևսի թևին: 
Դա, տերը մի արասցե, սրբապղծություն կլինի. որովհետև գիտե՞ս ով է Բադամյանը... 
Դու գավառում չես եղել, որ իմանաս, թե... 
Բայց հարյուր ֆրանկս պահանջելու փոխարեն հրավիրելու եմ, որ մի բաժակ լիմոնադ անուշ անի մեզ հետ:

Եվ երբ Բադամյանն իր ուղեկիցների հետ մոտեցավ ու պիտի անցներ Վահանի ու Մանեի առաջով՝ առանց նրանց նկատելու, Վահանը կանչեց.
— Պարոն Բադամյան:

Բադամյանը կանգ առավ, նայեց նրա կողմը, ըստ երևույթին, իսկույն չկարողացավ ճանաչել, թե ով էր կանչողը, բայց Մանեին որ տեսավ նրա մոտ, շտապեց ներողություն խնդրելու իր թիկնապահ երիտասարդներից, թողեց նրանց և մոտեցավ քույր ու եղբորը:

— Այդ դո՞ւք եք, — բացականշեց նա, սեղմելով Վահանի ձեռքը: 
— Դուք այնքան ուշ-ուշ եք երևում մեր քաղաքում, որ, ներեցեք, իսկույն չկարողացա ճանաչել, մանավանդ, որ այդքան չաղացել եք: 
Բարև ձեզ, տիկին: 
Այդ ինչպե՞ս է, որ ձեզ չեմ նկատել թատրոնում:

— Որովհետև մենք հասարակական գործիչներ չենք և հետևն ենք նստած, — թռուցիկ մի ակնարկ գցելով քրոջ կողմը, ասաց Վահանը և կողքի աթոռը մոտ քաշեց: 
— Չէի՞ք բարեհաճիլ մեզ ընկերանալ:

Բադամյանը շնորհակալություն հայտնեց և նստեց: 
Վահանը սպասավորեն պատվիրեց, որ մի բաժակ էլ բերի:

— Ուրի՞շ, ինչպե՞ս եք, — դարձավ Բադամյանը Վահանին: 
— Այս ո՞ր քամին է քշել ձեզ Թիֆլիս:

— Ցիկլոնն ասացեք, այլապես ո՞ր քամին կարող է տեղից շարժել այս ահագին մսագունդը: 
Եկել եմ բժիշկներից խորհուրդ հարցնելու, թե ի՞նչ անեմ, որ այսպես չչաղանամ, երևակայեցեք, տանը հատկապես մի կշեռք եմ պահում, ամեն օր կշռվում եմ և տեսնում, որ օր օրի վրա ծանրությունս ավելանում է մինչև մի ֆունտ: 
Դե հաշվեցեք՝ տարին քանի փութ դուրս կգա: 
Անցյալ օրը մի ծանոթ բժշկի մոտ, էի, ասաց, որ այսպիսի ագրեսիվ չաղանալու դեմ չորս միջոց կա, մեկը մյուսից ավելի զորավոր. առաջին՝ ամեն օր ներկա լինել մեր եկեղեցիներում մեծ պասի ժամերգությանը սկզբից մինչև վերջը, երկրորդ՝ ներկա լինել հայկական ժողովներին. երրորդ՝ հաճախել հայոց թատրոն և չորրորդ՝ կարելույն չափ կարդալ հայ լրագիր:

— Այդ ի՛նչ սրամիտ բժիշկ եք ունեցել, — բացականեց, Բադամյանը ծիծաղելով, շատ լավ իմանալով, որ նա ոչ մի բժշկի հետ այդպիսի խոսակցություն չի ունեցել, այլ դա նրա հեգնության ձևերից մեկն է միայն:

— Հավատացեք, որ ես կատակ չեմ անում, — նկատեց Վահանը լրջորեն: 
— Բժիշկս ապացուցանում էր ինձ, թե սրանք այնպիսի միջոցներ են, որ ընդունակ են ինձ պես մի ճարպակոլոլ մարդու թոքախտ անգամ պատճառելու, ո՛ւր մնաց լղարացնելու: 
Սկզբում ես էլ ձեզ պես կարծում էի, թե նա կատակ է անում, բայց առաջին իսկ պատահական փորձում տեսա, որ մարդը շատ երևելի գյուտ է արել: 
Ասեմ ինչպես: 
Նույն օրը, որ բժիշկս տվավ ինձ այդ խորհուրդը, ձեր լրագրի մեջ կարդացի պոլեմիկական մի հոդված, որի մեջ գրված էր, թե թքում եք ձեր հակառակորդի թերթի վրա: 
Հետեյալ օրը կարդացի ձեր հակառակորդի պատասխանը: 
Նա գրում էր՝ «էն գլխից թքել ենք ձեր վրա էլ, ձեր թերթի վրա էլ և այդ թուքն էլ ափսոսացել»: 
Այդ որ կարդացի, իսկույն վազեցի մեյդան, հինգ կոպեկ տվի, նստեցի կշեռքը և կշռել տվի ինձ: 
Ի՞նչ եք կարծում, երկու ֆունտի չափ արդեն պակասել էր ծանրությունս, մի ֆունտը ձեր լրագրի հաշվին, երևի, մյուսը ձեր հակառակորդի:

— Չինի՞ թե այժմ էլ թատրոն եք եկել նույն փորձը կատարելու համար, — հարցրեց Բադամյանը՝ շարունակելով ծիծաղել:

— Գտա՛ք: 
Սա երկրորդ փորձը կլինի, և ես համոզված եմ, որ մի-երկու ֆունտ էլ էգուց առավոտ կլինի պակասած ճարպիցս — այնպիսի աննման մի հայերեն եմ լսում այս գիշեր:

— Որ այդպես է, եկող կիրակի էլ բարեգործական ընկերության ժողովն է լինելու. եկեք, թերևս մի-երկու ֆունտ էլ այնտեղ կորցնեք:

— Կգամ, անպատճառ կգամ, — ասաց Վահանը, շիշը դատարկեց Բադամյանի բաժակի մեջ և սպասավորին պատվիրեց, որ մի նոր շիշ բերի:

Վահանի հետ խոսելիս Բադամյանն աշխատում էր հարմարվել նրա հեգական տոնին ու վարմունքին: 
Վահանին նա դասում էր այն մարդկանց կարգը, որոնք միշտ ուրախ, անհոգ՝ անընդունակ են որևէ բան իրենց սրտին մուտ ընդունելու, խոսում են ամեն բանի մասին, բայց լուրջ կերպով են խոսում ոչ մի բանի մասին և սիրում են մի տեսակ ծաղրածուի դեր կատարել մասամբ իրենց չնչինությունը ծածկելու մասամբ հասարակության մեջ սրամիտ ու սրախոս մարդու համբավը վայելողի անմեղ փառասիրությանը գոհացում տալու համար:

Մանեն նստած էր ծառի վրա կախված լապտերի տակ, այնպես որ նրա դեմքը կիսախավարի մեջ էր: 
Նա ետ էր ընկել աթոռի մեջքին, ամենևին չէր մասնակցում խոսակցությանը, ըստ երևույթին չէր լսում, թե ինչ են խոսում եղբայրն ու Բադամյանը: 
Նրա մտախոհ հայացքը կենտրոնացած էր Բադամյանի դեմքին, որը նստած էր սեղանի մյուս ծայրին, նրան դեմ առ դեմ, լապտերի պայծառ լույսի տակ: 
Բադամյանը մոտ երեսուն տարեկան երիաասարդ էր, գեղեցիկ լիք դեմքով, որը նրան հասուն տղամարդի տեսք էր տալիս: 
Նրա լայն ուսերին շատ սազով նստած էր մոխրագույն բաճկոնը, որի տակից ամառվա սպիտակ ժիլետը փայլում էր ձյունի մաքրությամբ: 
Ըստ երևույթին, նա առանձին խնամք էր տանում իր փափուկ, երկայն մազերի վրա, որոնք սիրուն գանգուրներով մինչև ուսերն էին հասնում ականջների մոտ ցրված: 
Ամեն բանով — թե հայացքով, թե շարժումներով և թե խոսելիս — աշխատում էր ծանր պահել իրեն, եթե շարունակ ժպտում էր Վահանի ասածների վրա, իսկ երբեմն և ծիծաղում, այդ բանումն էլ աշխատում էր դուրս չգալ ծանրախոհ լրջության սահմանից:

— Դո՞ւք ինչպես եք, տիկին, լա՞վ եք, — հարցրեց նա, սեղանի վրայից թեթև առաջ խոնարհվելով դեպի Մանեն և ինչ-որ խորհրդավոր հայացքով նայելով նրա աչքերին:

Մանեն կամաց ցնցվեց, հայացքը թռցրեց նրա դեմքի վրայից և մեքենայաբար վերցրեց իր բաժակը, որին դեռ ձեռք չէր տվել:

— Շնորհակալ եմ, — արտասանեց նա հանգիստ:

— Դուք գիտեք, պարոն Բադամյան, որ ձեր գալուց առաջ ես ու քույրս կռվում էինք իրար հետ:

Բադամյանն արագ նայեց Վահանին:

 — Հաա՞... 
Ինչո՞ւ:

Վահանը նայեց քրոջը և կամաց ծիծաղեց:

— Ասենք, սա մասնավոր բան է, — ասաց նա: 
— Դուք ինձ այս ասացիք այն երկու երիտասարդը, որ ձեզ հետ էին, գավառացիներ էին, չէ՞:

— Այո:

— Էնոնցից, չէ՞, ես ու դուք որ գիտենք...
— Այո, — ժպտաց Բադամյանը:

— Ես դրանց հոգուն մեռնեմ, գիտե՞ք, թե ի՛նչ հրաշքներ են գործում գավառում... ճիշտ է, մինչև այժմ պրոպագանդը դուրս չի եկել քաղաքների մանրավաճառների խանութներից, բայց մի հինգ-տասը տարուց հետո վերջին խոզարածին էլ կտեսնեք հեղափոխական կարմիր դրոշակի տակ կանգնած... 
Ինչ վերաբերում է ընդհանուր լուսավորության գործին, այստեղ երևույթն ավելի ևս մխիթարական է: 
Օրինակ, ուսուցիչները գորտեր ու կատուներ են կտրատում բնագիտության դասերին. հայ կինը վերցրել է քթկալը և այլևս չի լվանում ղոնաղի ոտները. դյուքանչիները լոխ թղթակիցներ են դարձել: 
Հրեն մեր գյուղում մի դյուքանչի ունինք, ձեր թղթակիցն է. շաբաթ չի անցնի, որ նամակ չգրի: 
Դուք էլ տպում եք, հա տպում:

— Է՛հ, ո՞վ է մեղավոր, որ ձեզ պես ուսում առածները ետ են քաշվել, և ասպարեզը մնացել է դյուքանչիներին:

— Համենայն դեպս, ոչ ես: 
Բանն այն է, որ ես փափագելով փափագում եմ թղթակցել ձեզ, բայց մի բանի շատ մոտիկ խավարամիտ բարեկամներ ունիմ. հենց որ իմանան, թե գրում եմ ձեր թերթի մեջ, — պրծա՛վ, էլ բարև չեն տալ:

— Որ այդպես է, գրեցեք նրանց թերթի մեջ:

— Այն ժամանակ, ինքներդ ասացեք, կարո՞ղ էի ձեզ հետ միևնույն սեղանի մոտ նստած այսպիսի բարեկամական խոսակցություն ունենալ:

— Դուք չէիք կարող, բայց ես կարող էի, — վրա բերեց Բադամյանը ծիծաղելով:

— Ցավն հենց այն է, պարոն Բադամյան, որ եթե ես համոզված լինեի, թե դո՛ւք այդ կարող էիք, հենց վաղն ևեթ կգրեի խավարամիտների օրգանում:

— Փորձեցեք և տեսեք:

— Ուզո՞ւմ եք, հենց այս րոպեիս փորձեմ:

— Այդ ավելի լավ, որովհետև ո՞վ գիտե, թե՞ էլ ե՛րբ առիթ կունենանք այսպես միևնույն սեղանի մոտ նստած լինելու:

— Ուրեմն աշխատեցեք պինդ նստել, որ չփախչեք: 
Ես խոսելու եմ ձեր վերջին վեպի մասին և խոսածս կլինի կմախքը մի կրիտիկայի, որ կզետեղեմ խավարամիտների օրգանում: 
Բադամյանն արմունկներով հենվեց սեղանին և քունքերն առավ ափերի մեջ: 
Այդ դիրքով և դեմքին խաղացող հեգնական ժպիտով նա կարծես թե ուզում էր ասել` «դուրս տուր, տեսնենք ինչ նոր խեղկատակություններ ես անում»:

— Ես լսում եմ, — ասաց նա:

— Ես էլ սկսում եմ, — ասաց Վահանը և սկսեց բաժակները լցնել սպասավորի բերած նոր շշից:

— Այդ րոպեին նրանց առջև բսնեց Հեղինեն, հետևից — Նասիբյանը: 
Ինչպես երևում էր, այդ տարօրինակ սիրուհին ու սիրահարը դարձյալ մի նոր խոսակցություն էին ունեցել իրար հետ. այդ երևում էր նրանից, որ Հեղինեի աչքերի մեջ զսպած բարկության հետքեր էին երևում, և նրանից, որ Նասիբյանը ջղայնորեն կրծում էր ներքին շրթունքը և բեղի ծայրը ոլորում:

— Ա՛, իմ ամենախորին հարգանքներն օրիորդին, — բացականչեց Վահանը և ոտի ելավ Հեղինեին բարևելու համար: 
— Բայց... դուք բարկացած եք երևում, օրիորդ:

— Այո, բարկացած եմ և... շատ բարկացած, — ասաց Հեղինեն, նստելով Մանեի կողքին:

— Ո՞ւմ վրա, — համարձակվում եմ հարցնել:

— Ձե՛զ վրա: 
Դուք խաբեբա և ստախոս մարդ եք:

— Վա՛հ... 
Այդ ի՞նչ ասացիք, օրիորդ:

— Ասացեք խնդրեմ, ինչո՞ւ այն օրն ինձ խաբեցիք, թե ձեր քրոջ մոտից եք գալիս, մինչդեռ նրա երեսը դեռ չէիք էլ տեսած եղել:

— Սխալվում եք, օրիորդ, քրոջս երեսն ես տեսել եմ նրա հենց ծնվելու օրից:

— Հետո, ինչպես իմացա, դուք օրինակելի եղբայր չեք եղել: 
Մանեն գանգատվում էր, որ տարին հազիվ մի երկու անգամ Թիֆլիս եք գալիս և եկած ժամանակն էլ ամենից վերջն եք հիշում իրեն: 
Ճիշտն ասած, ես ամենևին չէի կամենում ձեզ նման մի եղբայր ունենալ:

— Իսկ ես, երևակայեցեք, օրիորդ, փափագելով կփափագեի ձեզ նման տասը քույր ունենալ:

— Ինչո՞ւ:

— Որպեսզի որքան կարելի է հեռու փախչեի:

Հեղինեն տարակուսանքով նայեց Մանեին, Բադամյանին, հետո Վահանին:

— Ինչպե՞ս ընդունեմ ձեր այդ խոսքերը, — կատա՞կ, թե՞ վիրավորանք:

— Իհարկե, կատակ: 
Քույրս ինձ հանդիմանում էր, որ ես գիտեմ միայն կատակ անել, հեգնել, ծաղրել և բամբասել. խաբելն ու սուտ խոսելն էլ խո դուք ասացիք: 
Այս րոպեիս էլ իմ այդ բոլոր ընդունակություններս ի մի հավաքած՝ ուզում էի խոսել պարոն Բադամյանի «Ապահարզանի» մասին:

— Իհարկե, դուք չեք հավանիլ այդ վեպը, — նկատեց Նասիբյանը, հարևան սեղանի մոտից մի աթոռ քարշ տալով և նստելով Բադամյանի կողքին:

— Ահ, այդ դո՞ւք եք, պարոն Նասիբյան: 
Բարև ձեզ: 
Բայց նախ ինչպե՞ս է ձեր թանկագին առողջությունը:

— Շնորհակալ եմ:

— Հետո՝ ինչո՞ւ չպետք է... 
Ի՞նչ եք կամենում: 
Լուցկի՞: 
Համեցեք…	Ինչո՞ւ չպետք է հավանեի պարոն Բադամյանի վեպը, համարձակվում եմ իմանալ:

Նասիբյանը վառեց պապիրոսը և լուցկու տուփը դրեց Վահանի առաջ:

— Որովհետև խավարամիտների բանակին եք պատկանում: 
— ասաց նա և ծխախոտի ծուխը կուլ տալուց սկսեց հազալ:

— Օ՛, այդ ինչ սոսկալի բառեր եք գործածում, պարոն Նասիբյան: 
Խղճացեք ինձ, խնդրում եմ: 
Ինչպե՞ս կարող եք չհավանել պարոն Բադամյանի ռոմանը, քանի որ Պառնեի մասին ձեր գրած հոդվածը սարսափելի հավանել եմ: 
Իսկ պարոն Բադամյանի ռոմանի բովանդակությունն ու Պառնելի սիրահարության պատմությունն այնքան նման են իրար, որ եթե պարոն Բադամյանն իր վեպն առաջ գրած լիներ, կկարծեի, թե իսկ և իսկ Պառնելի գլխին պատահած անցքն է ռոմանի նյութ շինել: 
Ձեր հոդվածն այնքան հավանել եմ, որ նույնիսկ կտրել դրել եմ շրջանակի մեջ և պատից կախել, ինչպես մի ժամանակ անում էին մեր բարեպաշտ աղաները կաթողիկոսական կոնդակները: 
Բայց ի՛նչ եմ ասում. մենակ եu եմ հավանել: 
Մեր գյուղում մի դյուքանչի ունինք: 
Լրագրի այն համարը, որի մեջ տպված էր ձեր հոդվածը, վազացրեց ինձ մոտ. «Մին տես է՛, մին տես, է՛, — ասաց. — ի՛նչ հիանալի պյան ա կրել Նյասիբյանը»: 
Պետք է ավելացնեմ, պարոն Նասիբյան, որ ձեր հոդվածներն առհասարակ ձեռքից ձեռք են խլվում գավառում:

— Չի՞ կարելի արդյոք, որ հեգնությունները թողնեք և խոսեք եթե ոչ լրջորեն, գեթ անկեղծորեն, — նկատեց Նասիբյանը բերանից արձակած առատ ծխի միջիդ ծուռ ու սառն մի հայացք ձգելով Վահանի վրա:

— Այդ ի՞նչ եք ասում, պարոն Նասիբյան. դուք ինձ վիրավորում եք: 
Անկեղծ չեմ խոսում միայն կանանց հետ, իսկ դուք, փառք աստծո, մորուք էլ ունիք, բեղեր էլ:

— Դուք երևելի ճշմարտություն ասացիք, — բացականչեց Հեղինեն: 
— Օ՛, դուք տղամարդի՛կդ... 
Ձեզ մեկ-մեկ պետք է կախել:

— Ի՞նչ խորամանկն եք, օրիորդ, — ասաց Վահանը աչքով անելով Հեղինեին. — չեք ուզում բոլորիս միանգամից կախել, որպեսզի առանց պաշարի չմնաք:

Հեղինեն բարձրաձայն քրքջաց:

— Դուք բավական ցինիկ էլ եք եղել, — ասաց նա:

— Ըհը, նոր էպիտետ: 
Այդ էլ գրիր դավթարումդ, քույրիկ ջան, — դարձավ Վահանը Մանեին: 
— Ցինիկների նախահայրը խո գիտեք ով էր, օրիորդ:

— Ես գործ չունիմ ձեր նախահոր հետ, բայց տեսնում եմ, որ դուք ինքներդ կարող եք մի լավ նախահայր լինել:

— Օ՛, որ գիտենաք, թե որքան մեծ պատիվ եք անում ինձ, օրիորդ: 
Գիտե՞ք Մակեդոնացին ինչ ասաց, երբ այցելություն էր տվել իմ նախահորը: 
«Եթե ես Ալեքսանդրը չլինեի, — ասաց, — կկամենայի Դիոգենեսը լինել»: 
Այս էլ ասեմ, օրիորդ, որ դուք ուզում եք մեզ՝ տղամարդկանց, կախել, բայց իմ Նախահայրն արժանի չէր համարում իր տակառի մեջ տեղ տալու ձեզ, ուզում եմ ասել` կանանցդ:

— Իսկ դուք ե՞րբ եք տակառ մտնելու:

— Երբ որ մի նոր Ալեքսանդր Մակեդոնացի երևան գա: 
Իսկ մինչ այդ՝ տակառներս ես գործ եմ ածում գինիների համար: 
Բայց թողնենք այս: 
Պարոն Բադամյանին ևս խոստացել եմ խոսել իր «Ապահարզանի» մասին: 
Դուք, իհարկե կարդացել եք այդ վեպը: 
Հիանալի է, չէ՞:

— Դուք ծաղրում եք, — ասաց Հեղինեն լրջորեն, — բայց ես ձեզ կասեմ, որ «Ապահարզանը» ոչ միայն հիանալի մի վեպ է իբրև գեղարվեստական գրվածք, այլև, որքան ես գիտեմ, ամենաառաջին գրվածքն է ամբողջ հայ գրականության մեջ, որ պատռում է կեղծ ամուսնությունների դիմակը և ցույց է տալիս, թե որքան ստրկացած վիճակի մեջ է դեռևս հայ կինը տղամարդի և հասարակական նախապաշարումների բռնակալ լծի տակ:

— Օրիորդ այդպես չի կարելի: 
Դուք մոռանում եք, որ հեղինակը ներկա է այստեղ: 
Խնայեցեք նրա համեստությունը: 
Մի՞թե չգիտեք, որ հեղինակն իր կրիտիկոսների առաջ մի դեր ունի միայն կատարելու — լռել: 
Եվ տեսնում եք, որ պարոն Բադամյանը չի պաշտպանում իրեն ձեր խոսքերի դեմ:

— Ես նրան չպախարակեցի, որ նա ինքն իրեն պաշտպանելու պետքը զգա:

— Զարմանալի հասկացողություն ունիք ինքնապաշտպանության վրա: 
Մի՞թե չգիտեք, որ լինում են գովասանքներ, որոնց դեմ նույնպես պետք է պաշտպանվել: 
Լինում են, չէ՞, պարոն Բադամյան:

— Ես կատարում եմ հեղինակի դերը և լռում, — ասաց Բադամյանը ժպտալով:

— Կեցցե՛ք: 
Ուրեմն ես կարող եմ ավելի ևս համարձակ խոսել: 
Լսեցեք, պարոններ, սկսում եմ... 
Պարոն Նասիբյան, դեն ձգեցեք այդ պապիրոսը. տեսնում եք՝ հազում եք... 
Ինչո՞ւ դուք, վիպասաններդ, պարոն Բադամյան, ամուսնական խնդիրը շոշափելիս նախ անպատճառ կնոջ կողմն եք բռնում, հետո ամուսնուն դուրս եք բերում իբրև կատարելագույն մի հրեշ, որի հետ, ոչ թե միայն ձեր նկարագրած կանայք, որոնք սովորաբար հրեշտակներ են լինում, այլև քառասուն պոզ ու պոչ ունեցող սատանան էլ չի կարող ապրել: 
Նախ` միշտ այդպե՞ս է լինում արդյոք: 
Հետո` դա ի՞նչ փտած ձև է, որ շուն ու կատու դարձած ամուսինների մեջ անպատճառ ներս եք խոթում մի երրորդ անձնավորության, որին և հանձնում եք ծանրության կենտրոնը: 
Այդ միջանկյալ անձնավորությունն անպատճառ կնոջ սիրահարն է: 
Առանց սիրահարի ամուսնական խնդիր չի լուծվում, մինչև անգամ իսկի խնդիր էլ չի լինում, ձեր կարծիքով, կինը հրեշտակ, մարդը հրեշ, սիրահարն իդեալիստ, անարդարության և հասարակաց կարծիքի դեմ բողոքողի կնիքը ճակատին: 
Կինը մեռնում է թոքախտից ամուսնու ճիրանների մեջ, սիրահարը վազում խելագարվում է սիրած կնոջ գերեզմանի վրա, իսկ հրեշ-ամուսինը, երկուսի գլուխն ուտելուց հետո էլ շարունակում է իր ուրախ, անհոգ կյանքը: 
Ահա՜, ձեր, գրողներիդ, շաբլոնը, որը պապիս պապի ժամանակից արդեն փտել է ժանգից: 
Չի՞ կարելի արդյոք, որ մի անգամ էլ շուռ տաք այդ շաբլոնը և այդպես չափեք, ամուսինն անլեզու մի անասուն, կինը մի պոռնիկ, սիրահարը մի լովելաս-շառլատան: 
Այդ ժամանակ կտեսնեք, թե ինչպես ամեն բան պրտիտյուս կլինի, ինչպես, ասամ է ղարաբաղցին: 
Բայց չէ՛, դուք խորամանկ մարդիկ եք, ուզում եք կանանց սիրտը շահել — տեսա՞ք, օրիորդն ինչպես փառաբանում էր ձեզ, — թե չէ՝ անլեզու անասուններին ի՛նչ շահ: 
Այնպիսի մի ռոման...
Ներողություն, ես ուզում եմ ձեզ պատասխանել, — բացականչեց Հեղինեն, քթի վրա ուղղելով պենսնեն:

Խնդրեմ եմ, մի քիչ համբերեցեք, օրիորդ, ես իսկույն վերջացնում եմ: 
Այնպիսի մի ռոման, որպիսին ձեր «Ապահարզանն» է, պարոն Բադամյան, ես էլ կգրեմ, թեև գինեգործ եմ: 
Հավատացնում եմ ձեզ: 
Որովհետև շաբլոնը պատրաստ, է, մտքերը պատրաստ են. ամեն բան պատրաստ է. հարկավոր է միայն պարապ ժամեր և համբերություն: 
Ա՛յ, ձեզ ղոչաղ կասեմ, եթե կարողանաք ապահարզանի խնդիրը լուծել առանց սիրահարի: 
Երեք հերոսի տեղ երկուսը դուրս բերեք — մարդ և կին: 
Բայց ոչ թե մեկը հրեշ, մյուսը հրեշտակ, կամ մեկն անասուն, մյուսը պոռնիկ, այլ երկուսն էլ կատարելապես օրինավոր անձեր, սակայն այնպիսի անձեր, որոնք ինչ-ինչ պատճառներով, — բայց ոչ սիրահարի պատճառով, հա, լավ իմացեք, — չեն կարող միասին ապրել, անհնարին բան է, որ միասին ապրեն: 
Այդ պատճառները պետք է լինին հարկավ բարոյական պատճառներ, ինչպես, օրինակ, տարբեր գաղափարները, հակումները, հայացքները և այլն: 
Հը՞, ի՞նչ եք կարծում այս մասին, պարոն Բադայան:

— Ներողություն, նախ թույլ տվեք իմ ասելիքս ասեմ, — նորից մեջ ընկավ Հեղինեն:

— Հրամայեցեք խնդրեմ:

— Ամենից առաջ մի բան, դուք այսպես էլ եք խոսում, այնպես էլ, և ես չեմ հասկանամ, թե իսկապես ի՛նչ եք դուք — հետադիմական, թե առաջադիմակա՞ն, խավարամի՞տ, թե ազատամիտ:

— Զարմանալի օրիորդ եք, նոր չէ՞ր, որ պարոն Նասիբյանն ասաց, թե ես խավարամիտ եմ:

Նասիբյանը պապիրոսը ձգեց գետին և սկսեց ոտով տրորել:

— Դուք ոչ այս եք, ոչ այն. դուք կլոուն եք, — ասաց նա շատ հանգիստ կերպով:

Վահանը բարձրաձայն ծիծաղեց:

— Դե, ասում եք, պարոն Նասիբյանը կծել չի իմանում...
— Շունը դուք եք, — հանկարծ պայթեց Նասիբյանը՝ ձեռքն ամուր խփելով սեղանին և վեր թռավ տեղից: 
Մի ակնթարթում նրա ահագին աչքերը կրակ կտրեցին:

Մեբենայաբար վեր թռան տեղներից նաև Բադամյանը, Հեղինեն և Մանեն, առաջինն ապշած, վերջինները սաստիկ վախեցած, մանավանդ Մանեն, որը լավ չհասկացավ, թե ինչ պատահեց այդպես հանկարծ:

Վահանը մի րոպե կորցրեց իր սառնասրտությունը. նա ոչ թե միայն հանկարծ դադարեց ծիծաղելուց, այլև, նրա ամբողջ կյանքում թերևս առաջին անգամ, չքացավ նրա դեմքից մշտական հեգնական ժպիտը: 
Նա ծանրորեն վեր կացավ և հուժկու ձեռքերը տարածեց դեպի Նասիբյանը, բայց քույրը հանկարծ վրա ընկավ նրա թևին:

— Վահա՛ն... աղաչում եմ, — շշնջաց Մանեն:

Վահանը նայեց քրոջ աղերսական-սարսափահար աչքերին, հետո մի հայացք ձգեց շուրջը, ուր բավականաչափ կողմնակի հետաքրքիր հայացքներ տեսավ, և երկաթի կարծրություն ստացած ձեռքերը վայր թողեց:

— Ափսոս, — արտասանեց նա և նույն ծանրությամբ նստեց:

— Ի՞նչ ափսոս, — աղաղակեց Նասիբյանը, անվախ կանգնած նրա առաջ և փայլեցնելով նրա վրա իր ահագին սև աչքերը: 
— Խելքներդ ո՞ւմ վրա է գնում: 
Չլինի կարծում եք թույլ չեմ տալ, որ ինձ հետ կատակ անեք: 
Ո՞ւմ հետ եք խոսում այդպիսի հեգնություններով: 
Գնացեք ձեր հավերի հետ խոսեցեք: 
Իսկ ես պահանջում եմ ձեզնից, որ մարդկանց հետ խոսեք մարդավարի:

— Դե գնա, հա՛, քոսոտ, — արտասանեց Վահանը ծաղրական արհամարհանքով:

Նասիբյանին այդ էր պակաս. արյունն աչքերն առած, ատամները սեղմած և ձեռքերը բռունցք կազմած նա հարձակվեց Վահանի վրա, բայց Վահանն իր ծանրաշարժ մարմնից անսպասելի մի ճարպկությամբ բարձրացրեց իր ահագին ոտը և նստած տեղից այնպիսի մի հարված տվեց նրա նիհար փորին, որ նա ետ ու ետ գնաց և անպատճառ պիտի փռվեր մեջքի վրա, եթե նույն րոպեին Բադամյանը չբռներ նրա հետևից:

Սկանդալը կատարյալ էր: 
Շուրջն ահագին բազմություն էր հավաքվել: 
Նասիբյանը ձկան պես խլպլտում էր Բադամյանի ամուր ձեռքերի մեջ, բերնից սարսափելի հայհոյանքներ և փրփուր թափելով, ուզում էր դուրս պրծնել և նորից հարձակվել Վահանի վրա:

— Թողեք, պարոն Բադամյան, թողեք, — ասում էր Վահանը հանգիստ նստած և ժպտում էր իր ֆիզիկական ուժի վրա վստահ մարդու արհամարհական ժպիտով:

Բադամյանին և ուրիշ մի երկու ծանոթի հազիվ հաջողվեց հեռացնել կատաղած Նասիբյանին: 
Սկանդալի սիրահար ամբոխն ևս ցրվեց գլխավորապես այն պատճառով, որ թատրոնի երրորդ զանգն էր արդեն հնչում: 
Վահանը նոր տեսավ, որ սեղանի մոտ չկան ոչ քույրը, ոչ Հեղինեն:

Քրոջը նա գտավ թատրոնում, իր տեղը նստած: 
Երկրորդ գործողությունն արդեն սկսված էր:

— Տեսա՞ր, ինչ օյին հանեց այդ մայմունը, — ասաց Վահանը քրոջ կողքին նստելով: 
— Խո չվախեցա՞ր:

Քույրը ոչինչ չպատասխանեց:

7
Երկրորդ խաղամիջոցին Վահանին շրջապատել էին մի քանի ծանոթներ և հարցուփորձ էին անում նրան՝ Նասիբյանի հետ ունեցած ընդհարման մասին: 
Նասիբյանն երկրորդ գործողության ժամանակ չէր մտել թատրոն: 
Նա նստած էր բուֆետի մոտ մի դերասանի հետ և զոռ էր տալիս գինուն այն մտադրությամբ, որ այդ գիշեր մի նոր և հսկայական սկանդալ սարքի Վահանի գլխին: 
Հեղինեն գիտեր այդ բանը և հայտնեց Վահանին, բայց Վահանը միայն ժպտաց և շարունակեց խոսակցությունն իր ծանոթների հետ: 
Մանեն մենակ էր մնացել: 
Նա այնքան նեղացած էր եղբորից և առհասարակ այնքան վատ տրամադրության մեջ էր զգում իրեն, որ այլևս սիրտ չուներ մնալու թատրոնում: 
Եվ երբ Հեղինեն նրան ևս հայտնեց Նասիբյանի մտադրությունը, նա անմիջապես գտավ եղբորը և խնդրեց, որ իսկույն տուն դառնան:

— Ինչի՞ց ես վախենում, — ասաց Վահանը: 
— Բռանս մեջ կհավաքեմ և ջեբս կկոխեմ: 
Դու քեզ համար հանգիստ կաց:

Մանեն թողեց եղբորը և հեռացավ: 
Հանկարծ այնպիսի սրտի եկավ, որ ուզեց մենակ վերադառնալ տուն: 
Բայց այդ միջոցին նրա դեմն ելավ Բադամյանը:

— Ես ձեզ էի որոնում, և լավ է, որ մենակ եք, — ասաց նա:

— Ի՞նչ եք կամենում, — հարցրեց Մանեն գրեթե թշնամաբար:

— Մի-երկու խոսք ունիմ ասելու: 
Խնդրում եմ, Մանե անցնենք այսպես:

Բադամյանի հայացքն այն աստիճան լի էր կարոտով, ձայնը հնչում էր այն աստիճան աղերսագին, որ Մանեն քաջություն չունեցավ մերժելու նրա խնդիրքը:

Նրանք անցան ճեմելիքով և մտան պարտեզի խորքը: 
Այստեղ մարդ չկար և կիսախավար էր տիրում:

— Ձեր եղբայրը շատ անտակտ մարդ է, — ասաց Բադամյանը: 
— Պիտի իմանա, թե ում հետ է կատակ անում: 
Ես ծանոթ եմ նրա բնավորությանը և չեմ նեղանում: 
Բայց Նասիբյանը հիվանդ և տաքարյուն մարդ է: 
Որ ասեմ, թե Վահանն այդ չգիտե, գիտե. բայց կարծես թե զոռով աշխատում է մարդկանց գրգռել իր դեմ: 
Օրիորդին էլ խո տեսաք ինչպես վիրավորեց, և ես զարմացա, որ նա համբերեց, թե չէ, խո գիտեք, նա էլ Նասիբյանից ոչ պակաս ընդունակ է սկանդալ սարքելու: 
Ես հավանում եմ ձեր եղբոր հումորը, բայց... համը տանում է: 
Իսկ նրա կրիտիկան... 
Այդ բանն ինձ շատ հետաքրքրեց: 
Այն ի՞նչ ակնարկներ էին, որ անում էր…	Մի՞թե նրան հայտնի է...
— Ի՞նչը, — հանկարծ կանգ առնելով հարցրեց Մանեն գրգռված:

Բադամյանը նայեց կիսախավարի մեջ նրա վառվող աչքերին և խորը հոգոց քաշեց:

— Այդպես, միշտ այդպես, — արտասանեց նա հուսահատորեն: 
— Միշտ լարված, միշտ գրգռված, միշտ անհաշտ... 
Եվ դուք կարծո՞ւմ եք, չհասկացա՞, թե ինչու զատկին, որ այցելության էի եկել ձեր տուն, սուտ հիվանդ ձևացաք և դուրս չեկաք ինձ մոտ:

— Որ հասկացել եք, ուրեմն ավելորդ է այդ մասին խոսելը, — նկատեց Մանեն խստորեն:

Բադամյանը աղերսալի անհամարձակությամբ առավ նրա ձեռքը:

— Ո՛չ, ավելորդ չէ, Մանե, ավելորդ չէ, — շշնջաց նա հուսահատական սիրով: 
— Դուք ամեն կերպ աշխատում եք խուսափել ինձնից, բայց ես տեսնում եմ, թե որքան թանկ է նստում այդ ձեզ: 
Այնտեղ լույսի մեջ ես լավ դիտեցի ձեր դեմքը, իսկ այժմ ահա շոշափում եմ ձեր ձեռքը: 
Այս ի՞նչ է: 
Դուք ոսկոր եք դարձել: 
Եվ ինչո՞ւ, Մանե, ինչո՞ւ...
Մանեն ձեռքը վճռաբար խլեց նրա ձեռքի միջից:

— Բադամյան, զգուշացե՛ք: 
Այս երեկո ես այնպես գրգռված եմ, որ չեմ խնայիլ ոչ ձեզ, ոչ ինձ. աստված է վկա, չեմ խնայիլ, եթե կշարունակեք խոսել այդ մասին...
Բադամյանը տեսավ, որ Մանեն կատակ չի անում: 
Կարճ ժաամանակ նա նայում էր Մանեին խոր տանջանքով, և զսպած կերպով հառաչեց և ասաց հարկից ստիպված մարդու հնազանդությամբ.
— Որ այդպես է, ավելի լավ է հեռանամ, որովհետև…
Նա չվերջացրեց, թեթև գլուխ տվեց և կամաց դարձավ ու հեռացավ:

Մանեն նայեց նրա հետևից խիստ տատանման մեջ, և երբ Բադամյանն արդեն բավական հեռացել էր՝ կանչեց.
— Սպասեցե՛ք:

Բադամյանը կանգ առավ:

Մանեն հանգիստ քայլերով մոտեցավ նրան և միասին առաջ անցան:

— Խո չեք կարող ինձ բոլորովին մենակ թողնել այս հասարակության մեջ, — ասաց նա այս անգամ հանդարտ, բայց այնպիսի մի եղանակով, որից երևում էր, որ ուզում է շահած լինել Բադամյանի կոտրած սիրտը: 
— Եղբայրս, տեսնում եք, ինձ մոռացել է: 
Եվ իսկապես նա է պատճառը, որ այս երեկո ես այսպես ջղային եմ դարձել:

Բադամյանը ոչինչ չասաց: 
Գլուխը կրծքին խոնարհած նա քայլում էր, իրեն փոքր-ինչ հեռու պահելով Մանեից և լռում էր դժգոհ մարդու մտախոհ հանգստությամբ:

Երբ մոտեցան պարտեզի պայծառ լուսավորված հրապարակին, Մանեն դարձավ:

— Ետ դառնանք, — ասաց:

Բադամյանը նույն լռությամբ հնազանդվեց նրան: 
Կարճ ժամանակ երկուսն էլ լուռ քայլում էին կիսախավար ճեմելիքով: 
Փարթամ ծառերի արանքից, հրապարակի կողմից, լույսի երկայն շերտեր էին ընկնում ճեմելիքը. այդ լուսավոր շերտերի մեջ, գետնի վրա, հանդարտ նստած էին տերևների ստվերները գեղանկար ցանցեր կազմած: 
Հրապարակում, պավիլիոնի մեջ նվագում էր զինվորական երաժշտախումբը, պղնձյա լայնաբերան շեփորը մերթ զռում, մերթ տնքում էր կարծես ինչ-որ ծանր բեռան տակ տանջվելով, թեթև սրինգը կլկլացնում էր ուրախ ու զվարթ, իսկ փոքրիկ թմբուկը թափում էր իր մանրիկ կարկուտը, կարծես հավը կուտ էր ուտում:

— Իզուր եք կարծում՝ թե նա գիտե, — ասաց Մանեն, և Բադամյանը հասկացավ, որ նա խոսում է եղբոր մասին: 
— Նա ոչինչ չգիտե: 
Եթե գիտենա էլ... 
Մի՞թե վախենում եք:

Բադամյանը զարմացած նայեց նրան:

— Վախենո՞ւմ... 
Շատ տարօրինակ է, որ այդ հարցը դուք եք տալիս ինձ: 
Ձեռքերս կապել եք և հարցնում՝ վախենո՞ւմ եմ: 
Շատ էլ չեմ վախենում, բայց ի՞նչ օգուտ դրանից, քանի որ այնպիսի դրության մեջ եք դրել ինձ, որ ուզեմ-չուզեմ պետք է զգույշ կենամ ամենից առաջ հենց ձե՛զ համար: 
Վստահեցրեք ինձ, թե վճռական րոպեին ինձ հետ կլինիք և ոչ իմ դեմ, այն ժամանակ կտեսնեք վախենո՞ւմ եմ:




 --------------------------------------- 


Մանեն ոչինչ չասաց: 
Բադամյանի այդ պատճառաբանությունը նա միանգամայն արդարացի գտավ, բայց իրեն էլ մեղավոր չէր համարում: 
Նա ուզում էր արդարացնել իրեն, բայց, ինչպես միշտ, երբ նրանց միջև խոսք էր բացվում իրենց հարաբերությունների մասին, չէր իմանում ինչպես արտահայտեր այն, ինչ որ կատարվում էր իր հոգու խորքում, ինչ որ մտածում էր ինքը շարունակ:

— Եթե մեր երկսից կա մեկը, որ վախենում է, այդ անշուշտ դուք եք, և ոչ թե ես, — ավելացրեց Բադամյանը սառն հանդիմանությամբ:

— Դուք ճիշտ եք ասում, ես վախենում եմ, — շշնջաց Մանեն: 
— Վախենում եմ... խղճիցս: 
Օ՛, որ գիտենաք, թե որքա՞ն զարգացած է խիղճ կոչված զգացումն իմ մեջ... 
Դուք պահանջում եք, որ ես թողնեմ ամուսնուս և... փախչեմ ձեզ հետ, — ավելացրեց նա նորից հուզվելով և կանգ առավ: 
— Փախչում են միայն նրանք, որոնք զգում են, որ հանցավոր են: 
Իսկ ես չեմ ուզում զգալ, որ հանցավոր եմ, հասկանո՞ւմ եք ինձ: 
Ես սոսկում եմ խղճիցս և հավատում, որ աստծո արդար դատաստան կա: 
Եթե դուք կարող եք լռեցնել խղճիս ձայնը, լռեցրեք, եթե կարող եք համոզել ինձ, որ աստված չի պատժում հանցավորներին, համոզեցեք, և ես կգամ ձեր հետևից: 
Բայց դուք այդ չեք կարող, որովհետև դրա համար հարկավոր կլինի, որ ճղեք կուրծքս, սիրտս հանեք և կրակը նետեք, որ անզգա մոխիր դառնա. հարկավոր կլինի, որ ջարդեք գանգս, ուղեղս հանեք և տրորեք ոտի տակ, չունենամ այն գիտակցութիւնը, թե այն օրից, երբ ձգեմ իմ ամուսնուն, անհուն տանջանքի դուռ չպիտի բանամ նրա և նրա հետ միասին ինձ համար: 
Դուք ինձ երջանկություն եք խոստանամ, մինչդեռ ես համոզված եմ, որ այն օրից, երբ հեռանամ իմ օջախից, ամենաթշվառը պիտի լինիմ աշխարհիս երեսին, ու ոչ մի փրկություն այլևս չպիտի լինի ինձ համար;
Բադամյանը նայում և լսում էր Մանեին պարզապես ապշած: 
Մանեն դեռևս երբեք այդպես կտրուկ ու կրքոտ չէր խոսել նրա հետ:

— Լավ, որ այդպես է, — ասաց նա, — էլ ինչո՞ւ եք ձեզ այդքան տանջում: 
Ապրեցեք ձեզ համար հանգիստ ձեր տանը, ձեր ամուսնու հետ, եթե համոզված եք, որ ինձ հետևելով ամենաթշվառը պիտի լինիք, և ինձ էլ հրամայեցեք մի անգամ առ միշտ, որ այլևս չհամարձակվեմ վրդովել ձեր հանգստությունը: 
Դրանով էլ կվերջանա ամեն բան: 
Վայրենի խո չե՞մ, որ զոռով հափշտակեմ ձեզ: 
Ես էլ մարդ եմ, ես էլ ունիմ պատվասիրություն, դուք կապրեք ձեր տանը, ձեր ամուսնու հետ խաղաղ ու երջանիկ, ես էլ կգնամ իմ ճանապարհով: 
Պրծավ գնաց: 
Թե չէ, ի՞նչ է նշանակում անդադար հուզվել, զայրանալ, բացատրություններ տալ, արդարանալ…	Ո՞ւմ առաջ եք արդարանում: 
Ձե՞ր խղճի առաջ: 
Բայց դուք դեռևս չեք գործել այն, ինչ որ հանցանք եք համարում: 
Ի՞մ առաջ: 
Բայց ո՞վ եմ ես ձեզ համար, — պատահական մի մարդ, որի վերաբերմամբ ոչ մի պարտավորություն չունիք, որին երբ կամենաք կարող եք հեռացնել ձեզնից:

Բադամյանի շատ հանգիստ կերպով արտասանած այդ խոսքերն այնքան անակնկալ էին Մանեի համար, որ նա այս անգամ պարզապես բան չգտավ ասելու: 
Երկար ժամանակ նա լուռ տանջանքով նայում էր Բադամյանի աչքերին, հետո հուսահատական մի հայացք ձգեց իր շուրջը և կամաց նստեց մոտը գտնված նստարանի վրա:

Ճեմելիքի ծայրերից լսվեցին բարձրաձայն ծիծաղի ձայներ: 
Բադամյանը նայեց այն կողմը և տեսավ ինչ-որ մութ ստվերներ, որոնք մոտենում էին արագորեն: 
Նա նստեց նույն նստարանի վրա, Մանեից այնքան հեռու, որ նրանց մեջտեղ կարող էր ուրիշ մարդ տեղավորվել: 
Ստվերները մոտեցան: 
Մանեի և Բադամյանի առաջով գրեթե վազելով անցան երկու աղջիկ թևանցուկ և կրկչալով: 
Նրանց հետևում էին երեք գիմնազիստ, որոնցից մեկը — խիստ բարձրահասակ ու լղար մի տղա — մի քիչ ետ էր մնացել ընկերներից և քայլում էր զինվորի լայն ու չափված քայլերով: 
Աղջիկներն ու գիմնազիստները կորան պարտեզի խորքում, մթության մեջ:

Բադամյանը, ըստ երևույթին, գտած էր համարում այն միջոցը, որով, երկար մաքառելուց հետո, հույս ուներ այս անգամ ընկճելու իր սիրո մեջ համառող այդ զարմանալի և տարօրինակ կնոջը, ուստի շարունակեց նույն հանգիստ և սառն հանդիմանական եղանակով.
— Չեմ հասկանում, այդ ի՞նչ սեր է, որ անդադար դատում է, անդադար երերվում, անդադար դողում, անդադար են ինչ-որ հանցանքներ ու տանջանքներ է երևակայում: 
Ես միշտ այն համոզումն եմ ունեցել, թե բնության մեջ սերն է ամենամեծ զորությունը, որը ոչ մի խոչընդոտ չի ճանաչում և շեշտակի դիմում է ուղիղ իր նպատակին, հող չէ, թե ճանապարհին նույնիսկ ջարդուփշուր կլինի: 
Բայց երբ նայում եմ ձեզ, երբ լսում եմ ձեզ...
Բադամյանը թոթվեց ուսերը տարակուսանքով, լռեց ու նայում էր դեպի պարտեզի հրապարակը, որտեղից ծառերի արանքով լույսի շերտեր էին թափանցում ճեմելիքը: 
Լայնաբերան շեփորը տնքում էր դեռ և փոքրիկ թմբուկը դեռ շարունակում էր տեղալ իր մանրիկ կարկուտը: 
Ճեմելիքում զգալի կերպով տոթ էր կանգնած և խոնավության հոտ էր փչում:

Բադամյանը հանկարծ վեր կացավ և կանգնեց Մանեի առաջ:

— Երկսից մեկը, — ասաց նա գրգռված, այլևս անկարող լինելով զսպել իրեն. — դուք կամ չեք սիրում ինձ, կամ կարծում եք, թե սիրում եք և... պարզապես խաղում եք ինձ հետ, երևի կարծելով, թե ես այն հիմարներից եմ, որոնց քթից բռնած՝ կանայք կարող են անել ամեն բան, ինչ որ կամենան,
— Բադամյան... — շշնջաց Մանեն:

— Ո՛չ, խնդրում եմ, — ընդհատեց նրան Բադամյանը խստորեն: 
— Ինձ խոսքեր հարկավոր չեն այլևս, ձեր վարմունքն արդեն ամեն ինչ պարզվում է ինձ համար: 
Այսքան ժամանակ չարչարել, տանջել, մերթ հույս տալ, մերթ հուսահատեցնել և հետո վեր կենալ և խոսել խղճի մասին…	Լսեցեք, Մանե, ինչ եմ ասում: 
Ես չեմ կարող ստիպել ձեզ, որ սիրեք ինձ, բայց իրավունք ունիմ պահանջելու, որ գեթ փոքր ինչ հարգեք ինձ և... չխաղաք ինձ հետ...
— Բադամյան, — այս անգամ գրեթե ճչաց Մանեն, վեր թռավ, նորից նստեց, հետո շտապով հանեց թաշկինակը, սեղմեց աչքերին և խուլ կերպով հեկեկաց:

Այդ բանն այնքան անսպասելի էր Բադամյանի համար, որ նա միանգամայն կարկամեց և չիմացավ ինչ անի: 
Հետո արագորեն վախկոտ մի հայացք ձգեց ճեմելիքի այս ու այն կողմը, նստեց Մանեի կողքին և աշխատում էր ներողություն խնդրող անկապ խոսքերով հանգստացնել նրան: 
Բայց իզուր, Մանեն հեծկլտում էր երեխայի պես, թաշկինակն աչքերին պինդ սեղմած: 
Հետո հանկարծ դադարեց հեծկլտալուց, վեր թռավ և ասաց.
— Գտեք եղբորս. ուզում եմ տուն գնալ:

Այդ նոր անակնկալը նորից ապշեցրեց Բադամյանին: 
Նա հենց այնպես էլ սառած մնաց նստած տեղը և կարողացավ միայն շշնջալ.
— Մանե...
Մանեն արագորեն սրբեց աչքերը, թաշկինակը պահեց, մազերը շտկեց և, առանց որևէ խոսք արտասանելու, դիմեց դեպի պարտեզի հրապարակը վճռական քայլերով:

Բադամյանը, խելագարի պես վեր թռավ նստարանից և. վազեց նրա հետևից:

— Մանե՛... ի սեր աստծո... 
Ի՞նչ եք ուզում անել:

— Ուզում եմ տուն գնալ:

— Ինչո՞ւ:

— Որովհետև չեմ ուզում, որ ինձ վիրավորեք:

— Ե՛ս ձեզ վիրավորե՜մ... 
Մանե՛... սպասեցե՛ք.. Աղաչում եմ... 
Մանե՛...
Եվ Բադամյանը, բռնելով նրա ձեռքից, փորձեց պահել, բայց Մանեն ձեռքը վճռաբար խլեց նրա ձեռքերի միջից և արագաքայլ առաջ անցավ:

8
Պարտեզի հրապարակում Վահանը որոնում էր քրոջը, երբ Մանեն դուրս եկավ մութ ճեմելիքից և մոտեցավ նրան: 
Վահանը կանգ առավ ակամա և զարմացած նայեց նրա հուզված դեմքին:

— Եկ գնանք, — շշնջաց Մանեն գրեթե շնչասպառ և, բռնելով եղբոր ձեռքից, կամեցավ առաջ տանել նրան իր հետ:

— Ո՞ւր:

— Տուն:

— Դարձյա՞լ տուն: 
Ներկայացումը վերջանա, է՛:

— Չեմ ուզո՛ւմ: 
Եկ գնանք:

Վահանը պահեց քրոջը և փորձող հայացքով նայեց նրա տարօրինակորեն փայլող աչքերին:

— Սպասիր: 
Ի՞նչ է պատահել:

— Ոչինչ չի պատահել: 
Ես ուզում եմ, որ այս րոպեիս ինձ տուն տանես:

— Չլինի՞ թե նեղացել ես, որ քեզ մենակ թողեցի:

— Ա՛խ... 
Գնանք տուն ասում եմ, ջղայնորեն արատասանեց Մանեն և նորից փորձեց եղբորը շարժել տեղից:

— Աստվածդ սիրես, Մանե, սպասիր տեսնենք ինչ է պատահել: 
Դու այնքան հուզված ես, որ…	Կարծես լաց ես եղել…	Չլինի՞ թե Նասիբյանը...
— Ո՛չ, ո՛չ…	Արի գնանք:

— Մանե, աղաչում եմ, ասա ճշմարիտը: 
Եթե նա քեզ որևէ անախորժ բան է ասել իմ ջիգրը հանելու համար, այս րոպեիս կփշրեմ նրա ոսկորները:

— Ա՛խ, ի՛նչ անտանելի մարդ ես... 
Ես Նասիբյանին չեմ տեսել:

— Բաս ո՞վ է նեղացրել քեզ: 
Ո՞ւմ հետ էիր:

— Բադամյանի հետ, — ասաց Մանեն արդեն ճարահատյալ:

— Ա՛...
Մանեն սկզբում վախեցավ, հետո հանկարծ զսպեց իրեն և սուր-սուր նայեց եղբոր աչքերին:

— Ի՞նչ է նշանակում այդ «ա-ն», — հարցրեց նա խուլ ձայնով:

— Ոչինչ... այ Բադամյանը գալիս է:

— Ես գնում եմ տուն, — գրեթե աղաղակեց Մանեն և շտապով դիմեց դեպի պարտեզի մուտքը:

Բադամյանը, հենց որ հեռվից տեսավ Մանեին ու Վահանին իրար հետ, ետ դարձավ ու կորավ ճեմելիքի մթության մեջ:

Վահանն իր լայն ու ծանր քայլերով հետևեց քրոջը:

Մի հինգ րոպե հետո քույր ու եղբայր, կառք նստած, տուն էին դառնում: 
Մանեն կուչ էր եկել կառքի անկյունը և լեզուն փորն էր գցել: 
Իսկ Վահանը բավական զարմացած քրոջ տարօրինակ դրության վրա, վախենում էր բան հարցնել: 
Սակայն նա երկար չկարողացավ դիմանալ և հարցրեց.
— Նա քեզ վիրավորե՞ց...
Քույրը ոչինչ չպատասխանեց:

Վահանը խոստովանության նշան համարեց նրա լռությունը և ասաց այս անգամ կես-խրատական, կես-անտարբեր, բայց լուրջ տոնով.
— Ես գիտեմ, որ նա մաքուր մարդ չէ... և, առհասարակ, լավ կլինի, որ զգույշ կենաս նրանից:

Մանեն հանկարծ մի խիստ շարժում գործեց, ուզեց խոսել, բայց էլի բան չասաց և էլի կուչ եկավ կառքի անկյանը:

Տուն որ հասան Վահանը չիջավ կառքից:

— Ինչու՞ չես իջնում, — հարցրեց քույրը:

— Ես պետք է վերադառնամ թատրոն: 
Բարի գիշեր:

Մանեն վախեցած վրա ընկավ նրա ձեռքին:

— Վահան, ի՞նչ ես ուզում անել:

Վահանը սկզբում զարմացավ քրոջ այդ բացականրության վրա, հետո, երբ կառքի լապտերի լույսի տակ տեսավ քրոջ վախեցած դեմքը, ծիծաղեց:

— Մի վախենար քույրիկ ջան, ես նրան ոչինչ չեմ անիլ, ուզում եմ վերադառնալ թատրոն միայն նրա համար, որ ... չեմ ուզում տվածս փողը կորչի:

— Ախ, դարձյալ փողը...
Վահանը նորից ծիծաղեց:

— Լսիր, Վահան, իջիր: 
Աղաչում եմ, իջիր: 
Բան ունեմ ասելու:

— Դե ասա էլի:

— Չէ, ներս արի:

Վահանն իջավ, կառքը ճանապարհ դրեց և քրոջ հետևից ներս մտավ տուն:

— Կապրիզներ եմ ասում է, — ասաց նա սանդուղքով բարձրանալիս, որի ժամանակ աստիճանները ճռճռում էին նրա ահագին ծանրության տակ:

Մի քանի րոպե հետո քույր ու եղբայր նստած էին հյուրասենյակում իրար դեմ:

Վահանը ճրագի լույսի տակ լավ նայեց քրոջ դեմքին:

— Երեսիդ գույն չկա, — նկատեց նա, — Սկեսուրդ որ տեսնի, սիրտը խո կճաքի:

— Սկեսուրս այժմ քնած է: 
Նա միշտ վաղ է քնում, — մեքենայաբար պատասխանեց Մանեն:

Կարճ ժամանակ լռություն տիրեց: 
Վահանը հետաքրքրությամբ դիտում էր և, արմունկով ծնկանը հենված, ծխում էր հանգիստ:

— Դե ասա տեսնենք ինչ ես ասում, — ասաց նա:

Մանեն կամ չէր վստահանում, կամ չէր իմանում ինչպես սկսեր: 
Այժմ խիստ տարօրինակ անհանգստություն էր տիրել նրան, նա չէր նայում եղբորը, նրա տենդային հայացքը թափառում էր մի առարկայից մյուսը. նա զգում էր, որ դեմքը մերթ այրվում է սաստիկ, կարծես բոցերի ալիք է դիպչում հանկարծ, մերթ սառում և ճակատին սառն քրտնքի կաթիլներ են դուրս ցայտում:

— Դու Բադամյանի մասին ես ուզում խոսել, չէ՞, — հարցրեց Վահանը երկար սպասելուց հետո:

— Այո, — շշնջաց Մանեն, աշխատելով այնպիսի դիրք տալ իրեն որ Վահանը չտեսնի իր դեմքը: 
Հետո հանկարծ վեր կացավ, մոտեցավ լուսամուտներից մեկին և բաց արեց, կարծես նեղվելով օդի պակասությունից:

Վահանը, առանց դիրքը փոխելու, ծուռ հայացքով հետևից նրան, հետո նայեց սիգարի ծայրին և, տեսնելով, որ մոխիրը վայր ընկնելու վրա է, սիգարը զգուշորեն մոտեցրեց մոխրամանին, ճկույթով խփեց և մոխիրը վայր ընկավ մոխրամանի մեջ:

— Սիրո խոստովանությո՞ւն, — հարցրեց նա:

Նրա ականջին դիպավ մի խուլ «այո»:

Չնայելով, որ Վահանը հենց սկզբից այդ պատասխանին էր սպասում, բայց և այնպես կարծես թե ապշեց, որ այդ պատասխանը լսեց և ոչ թե ուրիշ պատասխան: 
Բայց այդ ապշությունը շատ շուտով անցավ: 
Նա սիգարը դրեց բերանը, վեր կացավ, ձեռքերով շոշափեց իր հաստ փորը և ժիլետի տակից վեր քաշեց անդրավարտիքը
— Թե որ այդ էր ասելիքդ, իզուր ինձ ներս կանչեցիր, ասաց նա առաջվա անտարբեր ձայնով և աչքերը ման ածեց չորս կողմը: 
— Որտե՞ղ դրի գլխարկս:

Մանեն արագորեն ետ քաշվեց լուսամուտից և նայեց եղբորը միաժամանակ թե՛ վախեցած, թե՛ զարմացած: 
Վահանը գտավ գլխարկը և ծածկեց:

— Բարի գիշեր:

Մանեն առաջ վազեց և հուսահատական անզորությամբ կախ ընկավ նրա ուսերից:

— Վահան... դու գնո՞ւմ ես:

— Բաս ի՞նչ անեմ:

— Եվ այդ եղբա՞յրս է ասում:

— Եղբայրդ ի՞նչ գործ ունի այստեղ: 
Այդ դու, այն էլ Բադամյանը:

— Վահա՛ն... 
Վահա՛ն ջան... սպասիր... 
Մի՞թե չես ուզում ինձ այստեղ ևեթ սպանել...
— Որպեսզի հետո աքսո՞ր գնամ: 
Շատ շնորհակալ եմ:

Մանեն այս անգամ չոքեց եղբոր առաջ և պինդ գրկեց նրա ոտները:

— Վահա՛ն, Վահա՛ն, — աղաղակեց նա հուսահատական աղերսանքով, — ես մենակ եմ, ես անդունդն եմ գլորվում ազատի՛ր ինձ... 
Մի՞թե եղբայրս չես, մի՞թե չես սիրում ինձ: 
Մի՞թե կուզես, որ քույրդ արատավորի իր ընտանիքը, թշվառացնի իր ամուսնուն, անառակ կնոջ անուն հանի: 
Մի՞թե առաջինը դո՛ւ չպիտի լինես ինձ հանդիմանողի, ինձ անարգողը, երեսիս թքողը: 
Մի՞թե իմ պատիվը քո պատիվը չէ, իմ անունը քn անունը: 
Տեսնո՞ւմ ես, ես չոքած եմ քո առաջ, ես աղերսում եմ, պաշտում եմ քեզ իբրև իմ միակ ազատչին, ազատի՛ր ինձ, ազատի՛ր այս անտանելի տանջանքներից: 
Մինչև այժմ ես կարևոր ուժ եմ գործ դրել մաքառելու և մաքառել եմ, որքան կարողացել եմ. բայց այժմ արդեն զգում եմ, որ ուժերս թուլանում են, և անդունդը, սոսկալի անդունդը պատրաստ է ինձ կլանելու... 
Վահա՛ն, լսո՞ւմ ես, ես կործանվելու եմ... և կկործանվեմ, անպատճառ կկործանվեմ, եթե չփրկես ինձ…	Ես ոչինչ չեմ ուզում քեզնից, միայն խորհուրդ տուր՝ ի՞նչ անեմ, ինչպե՞ս դուրս գամ այս անտանելի դրությոնից…
— Նախ վեր կաց. դա բանի նման չէ, — ասաց Վահանը: 
— Ոտներս այնպես հուպ ես տալիս, որ քիչ է մնում վայր գցես և տրաքոցս վեր հանես: 
Եվ այդ ի՞նչ անբնական լեզվով ես խոսում, բեմի վրա՞ ես, ինչ է: 
Իսկ խորհուրդս — ահավասիկ. դիմիր ամուսնուդ, եթե թույլ կտա, որ սիրես Բադամյանին — սիրիր, իսկ եթե ոչ, հանգիստ նստիր քեզ համար տանը և... «Դոն Կարլոսը» կարդա... չէ՛, ավելի լավ է այդ տիպի գրքեր ամենևին չկարդաս: 
Վեր կաց:

Մանեի գլխին կարծես սառը ջուր մաղեցին: 
Նա կամաց թողեց եղբոր ոտները, որոնց մի րոպե առաջ սեղմում էր ձեռքերի մեջ խեղդվողի պես, վերին աստիճանի կոտրված, ամոթահար հայացքով նայեց ներքևից վերև եղբոր միշտ հեգնող, սակայն այս անգամ տարօրինակ սառն ու լուրջ աչքերին և վեր կացավ: 
Նրա դեմքն այժմ այնպես սառած, այնպես գունատ էր, որ կարծես մահամերձ հիվանդ լիներ: 
Նա այլևս ոչ մի խոսք չարտասանեց, երեսը դարձրեց եղբորից և հեռացավ այնպիսի բութ զգացման տակ, որ կարծես թե հանկարծ դագանակի ծանր մի հարված էին իջեցրել գլխին և շշմեցրել:

Վահանը նայեց ժամացույցին:

— Բարի գիշե՛ր: 
Ես վերադառնում եմ թատրոն, — ասաց նա և դուրս գնաց:

Մանեն նստեց: 
Այնպիսի մի թմրություն էր զգում ամբողջ մարմնի մեջ, որ կարծես թե երկարատև ճանապարհորդություն էր կատարել սայլով, որից նոր իջել էր և ուժ չուներ ոտի վրա կանգնելու: 
Նա խոնարհվեց ծնկների վրա և երեսն առավ ձեռքերի մեջ: 
Ամոթի նման ծանր ու սպանիչ մի զգացում վայրկյան առ վայրկյան արյունը նետում էր գլուխը, շամփրում ուղեղը և բոցի պես այրում այտերը: 
Հանկարծ նա ցնցվեց և շտկվեց, նայեց դռանը:

Վահանը նորից ներս մտավ սիգարը բերանին, գլխարկը դրեց աթոռի վրա և նստեց իր առաջվա տեղը:

Մանեն նայեց նրան այնպիսի զարմացական-հարցական հայացքով, որ կարծես թե մի նոր մարդ է տեսնում իր առաջ բոլորովին նոր nւ անծանոթ մի մարդ, որ անսպասելի կերպով ներս մտավ և նստեց իր առաջ:

— Դու ախր ինձ իսկապես ոչինչ չասացիր, — ասաց Վահանը այնպիսի մի եղանակով, որից պարզ երևում էր, որ ուզում է մեղմել իր վարմունքի թողած ծանր տպավորությունը: 
— Թեպետ սիրո պատմությունը մեկ է, բայց և այնպես հետաքրքրական է իմանալ, թե ինչպես է եղել այդ. ինչպե՞ս են ձեր հարաբերությունները և այլն: 
Պատմիր տեսնենք:

— Ինչո՞ւ համար, — հարցրեց Մանեն:

— Որպեսզի իմանամ, թե ինչ խորհուրդ կարելի է տալ:

— Խորհուրդդ տվիր վերջացավ, էլ ի՞նչ նոր խորհուրդ:

— Այն կատակ էր, իսկ այժմ ուզում եմ լուրջ խոսել:

— Իսկ ես այլևս չեմ ուզում խոսել և շատ զղջում եմ, որ սիրտս բաց արի քո առաջ:

— Ճի՞շտ:

— Այո:

— Ուրեմն գնա՞մ:

— Ես քեզ չխնդրեցի, որ ետ դառնաս:

Վահանը զարմացած նայեց քրոջը, հետո ծիծաղեց:

— Բավական խռովկան ես եղել, ա՛յ: 
Լավ, ի՞նչ ասացի, որ այդպես նեղացել ես:

— Ոչինչ, միայն խնդրում եմ ազատիր ինձ քո խորհուրդներից:

— Բաս մի քիչ առաջ ինքդ էիր խնդրում, որ խորհուրդ տամ:

Մանեն վեր կացավ տեղից:

— Ի սեր աստծո, վերադարձիր թատրոն, — ասաց նա, զգալով, որ ջղայնությունը նորից բռնում է իրեն:

Վահանը նորից ծիծաղեց և վեր կացավ:

— Այսինքն ուզում ես ասել՝ կորիր գլխիցս: 
Շատ բարի: 
Բայց ուրիշ անգամ որ գամ, է, խո... թատրոն չե՞ս ղրկիլ:

Մանեն երեսը դարձրեց և ոչինչ չպատասխանեց: 
Զգում էր որ զզվելու չափ ատում է եղբոր չաղությանը, ձայնը, ծիծաղը, մանավանդ սիգարը, որ հոտում էր անտանելի կերպով: 
Վահանի հեռանալուց հետո, նա քաշվեց իր ննջարանը, նստեց անկողնակալի վրա և զգաց, որ ինչ-որ ծանր, անտանելի ծանր մի բան ճնշում է կուրծքը և հետզհետե բարձրանում է դեպի կոկորդը: 
Նա երեսը թաղեց բարձի մեջ և այլևս չկարողացավ զսպել հուսախաբության, դառնության, վիրավորանքի և ինքնանվաստացման հեկեկանքը: 
Ինքնանվաստացման զգացումը մանավանդ տանջում էր նրան խենթացնելու չափ, և նա ջղաձգական գալարումների մեջ կծոտում էր իր ձեռքերը այդ անտանելի տանջանքը մոռանալու համար:

9
«Երեկ գիշերվա դեպքից հետո ես ավելի, քան երբեք, տեսա, որ մեր դրությունն անտանելի լինելու չափ անորոշ է և այսպես շարունակել այլևս անկարելի է: 
Պետք է մի անգամ առ միշտ վերջ դնել այս դժոխքին: 
Ուստի հատկապես խնդրում եմ հայտնել, ինձ, թե ո՛ր օրը, ո՛ր ժամին և որտեղ կարող եմ տեսնել ձեզ: 
Աղաչում եմ, մի մերժեք այդ տեսակցությունը թերևս վերջինը լինի, որի ժամանակ վերջնականապես և անպատճառ կորոշվի, թե իմ և թե ձեր վիճակը, մանավանդ իմը»:

Այս նամակը գրելով Մանեին, Բադամյանն այն զգուշությունն էր բանեցրել, որ ոչ գրել էր, թե ում է ուղղում նամակը և ոչ էլ իր ստորագրությունն էր դրել. ծառային էլ պատվիրել էր, որ նամակն անձամբ հանձնի Մանեի ձեռքը և սպասի պատասխանին:

Մանեն կարդաց, մի քիչ մտածեց և հետևյալ պատասխանը գրեց նամակի մյուս երեսին.
«Վաղը չէ, մյուս օրը, ժամը մեկին, մեր տանը: 
Սկեսուրս մեռելի վրա կլինի: 
Ես էլ կգնամ, բայց այդ ժամին կվերադառնամ և կսպասեմ»:

Նշանակված օրը և նշանակված ժամին Բադամյանն եկավ, դուռը բաց արեց ինքը Մանեն: 
Նա չպատասխանեց Բադամյանի բարևին և լուռ ետ քաշվեց, որ մտնի: 
Այնուհետև դուռը փակեց և նույն լռությամբ առաջնորդեց նրան ընդունարան:

Բադամյանը նստեց և նայում էր Մանեին ապշած: 
Վերին աստիճանի տարօրինակ էր թվում նրան Մանեի սառնության չափ հանգիստ ընդունելությունը և մանավանդ խորհրդավոր լռությունը: 
Մանեն վարվում էր այնպես, որ կարծես թե, Բադամյանը չէ, որ, խնդրել էր այդ տեսակցությունն՝ իր որոշումը հայտնելու նրան, այլ Մանեն էր պահանջել նրանից, որ գա լսելու այն, ինչ որ ինքը կասի նրան: 
Այդ պատճառով Բադամյանը նստած էր լուռ և սպասում էր, թե ինչ էր ասելու նա:

Մանեն նստեց Բադամյանի դիմաց և առաջին անգամ իր հանգիստ հայացքով նայեց նրան: 
Նա սև էր հագած, և այդ սև հագուստի մեջ խիստ որոշակի աչքի էին ընկնում նրա սպիտակ ձեռքերն իրենց երկայն մատներով ու վարդագույն եղունգներով և ավելի ևս սպիտակ ու լղար վիզը, որի վրա ակոսում էին կապույտ երակները:

— Ես ձեր նամակին չէի պատասխանիլ, — խոսեց նա վերջապես, — եթե ստորագծված բառերը լինեին և եթե նամակն ինքն այնքան վճռական տոն չունենար: 
Բացի դրանից, ես ինքս ուզում էի մի անգամ առ միշտ վերջ տալ այս դրությանը, իսկապես որ անկարելի է այլևս շարունակել այսպես: 
Ես այս բանը միշտ ասել եմ ձեզ և այժմ ուրախ եմ, որ դուք ևս նույն համոզմանն եք եկել վերջապես: 
Պետք է վերջ տալ այս դրությանը, պե՛տք է անպատճառ: 
Մենք մենակ ենք. ոչ ոք չի խանգարիլ մեզ: 
Հույս ունիմ, առաջվա պես չենք գրգռվիլ, չենք կռվիլ, չենք վիրավորիլ իրար, կխոսենք հանգիստ և կխորհրդակցենք միասին, թե ո՛րն է ամենալավ միջոցը, որով կարող կլինինք ճնշել այս հանցավոր կիրքը և վերստանալ մեր նախկին անդորրությունը: 
Չէ՞ որ մենք մարդ ենք, խոհական արարած, և միայն բնազդը չէ, որ ղեկավարում է մեր զգացումները: 
Մենք ամեն բան կարող ենք անել, եթե միայն կամենանք և հաստատ վճռենք: 
Այս բանն ասում եմ ո՛չ այնքան իմ, որքան ձեզ համար: 
Ես պարզորեն պիտի խոստովանեմ ձեզ. ձեր նամակի տոնը վախեցրեց ինձ, որովհետև ես ձեզ... սիրում եմ և ցանկանում, որ ապրեք և երջանիկ լինիք:

Բադամյանը, որ մինչև այժմ լսում էր Մանեին պարզապես ապշած, նրա վերջին խոսքերի վրա չկարողացավ զսպել իր դառն ժպիտը:

— Աղքատը ձեռքը դեմ է անում հարուստին: 
«Աղա, ողորմություն արա»: 
Հարուստը պատասխանում է. «Ես կարեկցում եմ քո վիճակին և ցանկանում, որ փորդ կուշտ լինի»: 
Ու փոխանակ հաց տալու, որ քաղցից չմեռնի, խրատ է տալիս, թե` եթե կամենաս և հաստատ վճռի, կարող է առանց հաց ուտելու էլ ապրել:

— Ի՞նչ եք ուզում դրանով ասել, — հարցրեց Մանեն:

— Այն եմ ուզում ասել, որ դուք շարունակում եք ինձ կերակրել բառերով: 
Ինչի՞ս է պետք, որ ասում եք, թե սիրում եք ինձ: 
Ինչի՞ս է պետք առվակի կարկաչը, երբ ես շղթայված եմ այդ առվակի ափին և չեմ կարող ծարավս հագեցնել: 
Ավելի լավ չէ՞ որ խլանամ և չլսեմ այդ ձայնը, այդ դատարկ ձայնը, որ ընդունակ է միայն ավելի ևս գրգռելու ծարավս, ավելի ևս սաստկացնելու տանջանքս:

— Ա՛խ, ինչո՞ւ դուք ինձ չեք հասկանում, — Բադամյան, — ասաց Մանեն մեղմ հանդիմանությամբ:

Բադամյանն այլևս չկարողացավ զսպել իրեն և վեր թռավ տեղից:

— Որովհետև ձեզ անկարելի է հասկանալ, — բացականչեց նա հուզված: 
— Ես ձեզ ոչ թե միայն չեմ հասկանում, այլև... խնդրում եմ չնեղանաք երեկվա պես... այլև չես հավատում ձեր անկեղծությանը, ինչպես որ չէր կարող հավատալ իմ ասած աղքատն իրեն կարեկցություն հայտնող հարստի անկեղծությանը: 
Դուք ինձ համար երջանկություն եք ցանկանում և շատ լավ էլ գիտեք, որ իմ երջանկությունը կախված է միմիայն ձեզնից, մինչդեռ, — այդ էլ տեսնում եք ձեր աչքերով, — որի տանջանքից ուրիշ բան չեք տալիս ինձ:

Մանեն նայեց նրան առաջվա պես հանգիստ, բայց այս անգամ խիստ տխրալի հայացքով:

— Ես ձեզ չեմ կարող ստիպել, որ հավատաք իմ անկեղծությանը, Բադամյան, բայց որ չեք հասկանում ինձ, այդ մի փոքր զարմացնում է ինձ, որովհետև նոր չէ, որ ճանաչում եք ինձ, և նոր չէ, որ խոսում ենք այս մասին: 
Այո, ես տեսնում եմ, շատ լավ եմ տեսնում, իր դուք տանջվում եք. բայց մի՞թե չգիտեք, որ կան տանջանքներ, որոնք ավելի բարձր են, ավելի ազնիվ ու քաղցր, քան ա՛յն, ինչ որ դուք երջանկություն եք անվանում:

— Ո՛չ: 
Այդպիսի բան ես չգիտեմ և չեմ էլ ուզում իմանալ, — նկատեց Բադամյանը ջղայնությամբ: 
— Տանջանքը տանջանք է, ուրիշ անուն չունի: 
Եվ ես միստիկ չեմ, որ տանաջանքի մեջ քաղցրություն զգամ, այլապես կգնայի և ճգնավոր կդառնայի: 
Ես մարդ եմ, արյունս գորտի արյուն չէ: 
Ես դրական երջանկություն եմ պահանջում: 
Չեք ուզում տալ այդպես էլ ասեք ուղղակի և պարզ: 
Այլապես կրկնում եմ, ես ձեզ չեմ հասկանում և երբեք էլ չեմ կարող հասկանալ: 
Բռնությունը գարշելի է ամեն բանում, բայց որ մարդ բռնություն գործի ինքն իր վրա, իր սեփական զգացումների վրա, — այդ, ներեցեք, եթե խելագարություն չէ, ապա այնպիսի մի բան է, որի անունը ես չգիտեմ: 
Հա՛, իհարկե, մարդ, եթե կամենա և վճռի, կարող է ամեն բան անել նույնիսկ թռչել երկինք խլել հրեշտակների առաքինությունը: 
Դուք այդ արել եք և ստիպում եք, որ ես էլ նույնն անեմ: 
Ո՛չ, ես չեմ կարող անել այդպիսի բան, որովհետև անկարելի է, անել ա՛յն, ինչ որ անկարելի է: 
Փախչել այն բանից, որը քո մեջն է, որը շրջում է բոլոր երակներիդ մեջ արյանդ յուրաքանչյուր բջջի հետ, — այդ բանը կարելի է միայն նրանով, որ վերցնես և գանգդ ջարդես պատի վրա կամ ածելիով կտրես կոկորդդ: 
Ահա՛ այն միակ միջոցը, որը գտնելու համար ուզում եք ինձ հետ խորհրդակցել: 
Խորհրդակցե՛լ... 
Միամտությո՞ւն է այդ, թե ծաղր: 
Եթե միամտություն է, դուք միամիտ չեք. եթե ծաղր, դուք կին եք և չեք կարող այդքան անխիղճ լինել: 
Սերը հրդեհ է դառել, լափում է ամբողջ էությունս, և ես քիչ է մնում, որ գժվեմ հուսահատությունից, իսկ դուք ինձ առաջարկում եք, որ նստեմ և հանգիստ խորհրդակցեմ ձեզ հետ, թե ինչպես անենք, որ... 
Օ՛հ, ո՛չ, ո՛չ, բավակա՛ն է: 
Ես իսկապես որ կգժվե՛մ, կգժվե՛մ, կգմվե՛մ...
Բադամյանը, չափազանդ հուզված, նորից նստեց և գլուխն առավ ձեռքերի մեջ: 
Ճակատն այրվում էր և ձեռքերի ափերի վրա զգում էր քունքերի երակների ուժգին զարկը:

Մանեն նստած էր արտաքուստ բոլորովին հանգիստ և, ձեռքերը վշտահար կարեկցությամբ նայում էր երկայն գանգուր մազերին:

— Բադամյան, մի դատապարտեք ինձ, — շշնջաց նա կամաց, հանգստացնող ձայնով: 
— Ինձնից մի՛ պահանջեք այն, ինչ որ չեմ կարող անել, ինչ որ չպետք է անեմ: 
Մի րոպե մոռացեք այդ կիրքը, մտեք իմ դրությունը...
— Ո՛չ, ես ո՛չ մի դրություն չեմ ուզում ճանաչել, — բացականչեց Բադամյանը նոր հուզումով և նորից վեր թռավ տեղից: 
— Բավական է, որքան տանջվեցի, այլևս ուժ չկա դիմանալու: 
Այս տրագի-կոմեդիան պետք է վերջացնենք:

Նա հաստատուն քայլերով մոտեցավ Մանեին, կանգ առավ նրա առաջ և նայեց նրա աչքերին վերին աստիճանի վճռական հայացքով:

— Լսեցեք, Մանե: 
Հարցն ես տալիս եմ կտրուկ կերպով և խնդրում եմ, որ պատասխանն էլ կտրական լինի: 
Թողնո՞ւմ եք ձեր ամուսնուն և գալի՞ս եք ինձ հետ, թե ոչ:

Մանեն նախ ծանր-ծանր շարժեց գլուխը բացասաբար, հետո ուժեղ շեշտով պատասխանեց:

— Ո՛չ:

— Ո՛չ, ասում եք:

— Ո՛չ:

Բադամյանը կարճ ժամանակ լռեց, շարունակելով անթարթ նայել Մանեի աչքերին: 
Երևում էր, որ նա ահագին ջանք է գործ դնում հանգիստ մնալու:

— Լա՛վ մտածեցեք: 
Մանե: 
Երրորդ անգամն եմ հարցնում: 
Ո՞չ:

Մանեն հանկարծ վեր կացավ տեղից:

— Դա ի՞նչ ինկվիզիցիա է, չեմ հասկանամ, — արտասանեց նա, չկարողանալով զսպել իր զայրույթը: 
— Ես, կարծեմ, երեխա չեմ և հասկանում եմ, թե ինչ եմ պատասխանում:

Բադամյանը գունատվեց և, կարծես միանգամից զրկվեց խոսելու ընդունակությունից: 
Նրանք կանգնած էին իրար դեմ առ դեմ և նայում էին իրար աչքերի: 
Մանեն անսասան հաստատակամությամբ և վիրավորված. Բադամյանը՝ զարմացած, շփոթված և վախեցած: 
Այնուետև, Բադամյանը կամաց դարձավ, անհաստատ քայլերով հեռացավ, որ գլխարկն առնի ու գնա, բայց զգաց, որ այդքան քաջություն չունի: 
Ծնկները ծալվում էին, մի բան խեղդում էր նրա բուկը, և նա անդիմադրելի մի ցանկություն էր զգում վայր ընկնելու ուղղակի հատակի վրա և լաց լինելու երեխայի պես: 
Նա նստեց, գլուխը նորից առավ ձեռքերի մեջ և զգաց, որ ճակատն այս անգամ սառն է սառցի պես, և քունքերի վրա երակներն այլևս չեն զարկում կարծես: 
«Այդ ի՞նչ է, մեռնո՞ւմ եմ», — մտածեց նա, ձիգ տալով մազերը, և զարմացավ, որ ցավ չզգաց: 
Նա ինքն իրեն ցնցեց, նստեց ուղիղ, և նրա հայացքն ընկավ Մանեի վրա:

Մանեն կանգնած էր բաց լուսամուտի առաջ, բարձր ու բարեկազմ, և նայում էր դեպի դուրս: 
Դրսից ներս թափանցող արևի շողերի տակ փայլում և, կարծես, մանրիկ կայծեր էր ցայտեցնում նրա սև ատլասի հագուստն ուսերի վրա, իսկ ականջի օղի մեջ վառվում, հուրհրատում էր խոշոր ադամանդը ծիածանի բոլոր երանգներով:

«Տե՛ր աստված, որքա՜ն գեղեցիկ է, որքա՜ն սիրում եմ», — մտածեց Բադամյանը, աչքերը չկարողանալով հեռացնել նրանից: 
Նրան թվում էր, թե Մանեն առաջ երբեք այդքան գեղեցիկ չի եղել, և ինքն երբեք այդպես կաթոգին չի սիրել այդ կնոջը: 
Իր վճռական հարցի վճռական պատասխանը ստանալուց հետո այնպիսի մի վհատություն էր տիրել նրան, որ կարծես հանկարծ կորցրել էր թանկագին, չափազանց թանկագին մի բան, որի ահագին արժեքը նոր էր հասկանում, և կորուստն անդառնալի էր: 
Մանեի մոտ գալիս նա կշռադատել էր իր անելիքն ու ասելիքը, կանխատեսել էր Մանեից ստանալիք պատասխանը, հենց այն պատասխանը, ինչ որ լսեց. բայց ամենևին չէր կարծել, թե ինքն այդ աստիճան թուլամորթ կարող էր լինել: 
Նա նստած էր անզոր և հուսահատ, շփվում էր ճակատը և, տանջվելով, աշխատում էր հիշել մի բան, որ Մանեի մոտ գալիս վճռել էր գործադրել իբրև վերջին միջոց այդ զարմանալի, այդ անհասկանալի կնոջ համառությունն կոտրելու համարզ: 
Հանկարծ հիշեց, ձեռքն արագորեն տարավ ծոցի գրպանը, շոշափեց այնտեղ ինչ-որ մի թուղթ և մեր թռավ տեղից:




 --------------------------------------- 


— Իսկ եթե ես ասեմ, որ նա արժանի չէ՞ ձեր զոհաբերությանը, — բացականչեց նա:

Մանեն կամաց դարձավ և նայեց նրան զարմացած:

— Ո՞վ նա:

— Ձեր ամուսինը:

Մանեն մեջքով հենվեց պատին, աչքերը փակեց և պատախանեց շատ հանգիստ ձայնով.
— Ես ոչ մի զոհաբերություն չեմ անում: 
Ես միայն իմ պարտքս եմ կատարում:

— Մանե, աղաչում եմ, մի՛ խոսեք այդպես... ես գժվում եմ…	Ի՞նչ պարտք, ո՞վ է պարտավորեցրել ձեզ: 
Եկեղեցի՞ն, քահանա՞ն, խա՞չը, ավետարա՞նը...
— Ոչ, ոչ: 
Իմ խիղճը:

Բադամյանը դարձյալ պապանձվեց: 
Ատամները պինդ սեղմած իրար, նայում էր Մանեի փակ աչքերին և զգում էր, որ հոգու խորքում կատաղի ատելության պես մի բան է զարթնում դեպի նա: 
Նրան ծայրահեղորեն գրգռում էր Մանեի բռնած արձանային դիրքը պատի մոտ իր հրաշալի իրանով, սպիտակ երկայն վզով, խաղաղ, կարծես մարմարից կերտած դեմքով և փակ աչքերով: 
Եվ նրան թվում էր, որ եթե անձնատուր լինի այդ զգացմանը, անկարող կլինի զսպել իրեն, առաջ կվազի դեպի Մանեն և մի վատ բան կանի, և ապա ինքն իրեն կնետի լուսամուտից և գլուխը կջախջախի փողոցի սալահատակի վրա:

— Դուք ճանաչո՞ւմ եք ձեր ամուսնուն, — հանկարծ հարցեց նա:

Մանեն բաց արեց աչքերը և նայեց նրան զարմացած:

— Դա ի՞նչ խոսք է:

— Իսկ ես ձեզ կասեմ, որ չեք ճանաչում... այո՛, չեք ճանաչում, և եթե ճանաչեիք, ինքներդ կփախչեիք նրանից, իբրև անբարոյական և հրեշ մի մարդուց:

— Բադամյան, ես համոզված էի, որ դուք օրինավոր մարդ եք, — շշնջաց նա գունատվելով:

— Եվ դարձյալ համոզված եղեք, որ ես օրինավոր մարդ եմ եղել, որովհետև մինչև այժմ չեմ հայտնել ձեզ ա՛յն, ինչ որ վաղուց գիտեի ձեր ամուսնու մասին: 
Չեմ հայտնել, որովհետև չեմ կամեցել ձեզ վրա ազդել որևէ կողմնակի միջոցով, որովհետև համոզված եմ եղել, թե սերն ինքն արդեն բավարար հիմունք և դրդիչ պատճառ պիտի լինի ձեզ համար ձեր անելիքը որոշելու: 
Բայց այժմ դուք ինքներդ ստիպում եք ինձ դիմելու ծայրահեղության: 
Եվ ես ասում եմ ձեզ, որ ձեր ամուսինն անբարոյական և հրեշ մարդ է…	ասում եմ ո՛չ թե նրա համար, որ դրանով ստիպեմ ձեզ թողնելու նրան և գալու ինձ հետ՝, — ոչ, ես արդեն հույսս կտրել եմ ձեզնից, և ոչ թե փոքրոգի վրեժխնդրությունից, ես չափազանց հպարտ եմ այդ աստիճան ստորանալու համար, — այլ ասում եմ նրա համար, որ բաց անեմ ձեր աչքերը, ցույց տամ ձեզ, թե ո՛ւմ համար եք կատարում ձեր ամուսնական պարտքը ձեր խղճի առաջ և որքան խաբված եք եղել դուք...
Մանեն լսում էր Բադամյանի խոսքերի տարափն ավելի ու ավելի ապշելով: 
Մինչև այժմ Բադամյանի բերանից ոչ մի վատ խոսք չէր լսել իր ամուսնու մասին, և Բադամյանը միշտ խուսափել էր վերջինիս մասին խոսելուց, իսկ այժմ...
— Բադամյան, ասաց նա հանգիստ և խիստ լրջորեն, — դուք ինձ շատ ծանր դրության մեջ եք դնում: 
Մի՞թե չգիտեք, որ ձեր այդ խոսքերից հետո ես ապացույց կարող եմ պահանջել ձեզնից:

— Եվ ես կտամ ձեզ այդ ապացույցը:

Մանեն ցնցվեց և մի վայրկյան մնաց կարկամած: 
Հետո հանկարծ շտկվեց և խստորեն մեկնեց ձեռքը:

— Տվե՛ք, — հրամայեց նա:

Բադամյանն իսկույն ծոցից հանեց մի նամակ, բաց արեց և տվեց նրան:

— Կարդացեք այստեղից:

Մանեն սկսեց կարդալ:

«…Սրանից մի քանի տարի առաջ մեր գյուղացիները զայավկա էին տվել գյուղիս հողերի սահմաններում գտնված երկաթի հանքերի համար: 
Երկար չարչարվելուց և ահագին փողեր ծախսելուց հետո մեկ էլ տեսան, որ իրենց գտած հանքերին տեր է կանգնել ինժեներ ոմն Գ. Ա. (խմբագրության համար — Գրիգոր Սանթրոսյան): 
Թե որտեղից, ինչպես և ինչ իրավունքով էր այդ հարուստ ինժեները տեր դառել գյուղական մի հասարակության պատկանող բնական հարստությանը, — այդ բանը հայտնի է միայն իր համալսարանական խղճին և մեկ էլ իր տռզած գրպանին... 
Էլ խնդրագրեր, էլ բողոքագրեր, էլ դատարան, էլ նոր ծախսեր — ոչինչ չօգնեց, և խղճուկ գյուղացիները վերջիվերջո ստիպված էին իրենց եփած փլավի համը չառած՝ ետ նստել և, ինչպես ասում են, բերներիցը ծլուլը թափելով դիտել, թե ինչպես ուրիշն անուշ է անում այդ համեղ փլավը: 
Ի՞նչ անուն կտաք դիպլոմավոր մի պարոնի այս վարմունքին:

Բայց այլ առակ լուարուք: 
Այս բանիս արդեն փլավի հոտ չի փչում, այլ շատ գարշելի մի հոտ:

«Մեր ասած ինժեների մոտ աղախնի պաշտոն էր կատարում այրի մի կին իր 13 տարեկան աղջկա հետ: 
Այս օրերս այդ աղջկան գտան հանքերից երեք վերստ հեռավորության վրա մի ձորակի մեջ խեղդամահ: 
Բժշկական քննությունը բացահայտեց, որ խեղճ աղջիկը, չարաչար մահից առաջ, բռնաբարված է եղել... 
Թեև դժվար չէր լինիլ իմանալ (թերևս և իմացան), թե ով է եղել այս քստմնելի ոճրագործության հեղինակը, բայց ամենակարող մամոնան այս գործում ևս տեսավ իր բանը, և գործը քնեց...»:

Մանեն կարդում էր, ըստ երևույթին, բոլորովին հանգիստ. նրա ձայնը հնչում էր հարթ ու հավասար, դեմքի ոչ մի մկանունքը չէր շարժվում, նամակի թուղթը միայն դողում էր նրա ձեռքում:

Բադամյանը նայում էր նրա ահագին թերթերունքներին, մերթ գունատ շրթունքներին, լսում էր, և նամակի խոսքերը, չնայելով որ անգիր գիտեր, Մանեի բերանից հնչում էին նրա ականջին այնքան անհավատալի, այնքան ահռելի կերպով, որ սկզբում զարմացավ, թե ինչպես իրեն թույլ տվեց այդպիսի մի նամակ հանձնելու նրան, հետո այնքան սարսափեց, որ քիչ մնաց նամակը խլեր նրա ձեռքից, պատառ-պատառ աներ և ասեր ուղղակի, ո՛ր ինքն ևս չի հավատում այդ բանին, որ դա սուտ է, անխիղճ զրպարտություն և հերյուրված է անպատճառ անձնական թշնամությունից: 
Բայց նա կանգնած էր անշարժ և սարսափահար, իբրև մի մարդ, որ ծայրահեղ կատաղության րոպեին անգիտակցաբար հարված է իջեցնում հակառակորդի գլխին և, հանկարծ ուշքի գալով, կաշկանդվում, կարկամում է, երբ տեսնում է, որ հարվածը մահացու է եղել:

Բադամյանը կանգնած էր այդ դրության մեջ կաշկանդված և կարկամած, երբ Մանեն վերջացրեց ընթերցումը, նամակը վերադարձրեց, առանց նրան նայելու և լուռ հեռացավ: 
Մի վսեմ հանգստություն էր նկատվում նրա բոլոր շարժումների մեջ և այդ րոպեին չափազանց գեղեցիկ էր նա իր բարեկազմ հասակով, իր գունատ դեմքով, իր խոշոր աչքերի վերին աստիճանի լուրջ ու կենտրոնացած հայացքով: 
Բադամյանը դիտում էր նրան գաղտնի երկյուղով. նրան թվում էր, թե ահա, որտեղ որ է, ինչ որ արտաքո կարգի մի բան պիտի պայթի իր գլխին, սարսափելի մի բան, որից նրա ճակատը մերթ սառում, մերթ տաքանում էր առաջուց:

— Ո՞վ է տվել ձեզ այս նամակը, — հարցրեց Մանեն տարօրինակ սառած ձայնով, որի մեջ, սակայն, ինչ-որ սպառնալից մի շեշտ կար:

— Այս նամակն ուղարկված է, ինչպես ինքներդ տեսաք, մեր խմբագրությանը լրագրի մեջ տպելու համար:

— Հետո՞: 
Տպեցի՞ք:

— Ոչ
— Ինչու՞:

— Կարծեմ, ինքներդ հասկանալիս պիտի լինեք, թե ինչու:

— Ոչ, ես չեմ հասկանում: 
Այդպիսի հրեշավոր մի բան հրապարակ չհանել, համայնական մի սեփականության հափշտակողի, մատաղ մի աղջկա լլկողի և ապա գազանաբար սպանողի` հասարակաց դատաստանի չհանձնել — այդ ես չեմ կարող հասկանալ, որովհետև մամուլի մասին ես միշտ լավ գաղափար եմ ունեցել և մամուլն եմ համարել միակ պաշտպանը ճշմարտության և հալածվածների:

— Մամուլը մեղք չունի այստեղ: 
Եթե այս բանում մեկը կա մեղավոր, այդ ես եմ, որովհետև ես խնդրեցի, որ նամակը չտպվի:

— Դու՞ք ... ինչու՞:

— Մանե, ինչու՞ դուք տալիս եք ինձ այդ հարցը, — նկատեց Բադամյանը մեղմ կշտամբանքով:

— Ոչ, խնդրում եմ բացատրեցեք. ինչու՞ դուք խնդրել եք, որ այդ նամակը չտպվի:

— Տեր իմ աստված, միթե՞ այդ բանը բացատրելու կարիք կա:

— Երևի կա, որ պահանջում եմ, — վրա բերեց Մանեն անողոք խստությամբ:

Բադամյանն աղերսալի հայացքով մոտեցավ նրան և ուզում էր առնել նրա ձեռները, բայց Մանեն խստորեն ետ ու ետ քաշվեց:

— Մանե, նամակը թույլ չտվի տպել ձեր պատվի և հանգստության համար, — ասաց նա գրեթե լացագին:

— Միթե՞, — բացականչեց Մանեն, և ինչ-որ խիստ կծու մի ժպիտ ծամածռեց նրա գեղեցիկ դեմքը:

— Երդվում եմ արևովս, Մանե, միմիայն ձեր պատվի և հանգստության համար, որովհետև չէ՞ որ դուք նրա կինն եք , և ձեր անունն այսպես, թե այնպես կապված է նրա անվան հետ: 
Մի ուրիշ պատճառ էլ կար. ես նրան իմ ախոյանն էի նկատում և չէի կամենալ նրա արարքների մերկացումը տեսնել այն լրագրի մեջ, որի ղեկավարներից մեկն էլ ես եմ: 
Դա շատ տգեղ վարմունք կլիներ իմ կողմից:

— Օ, անշուշտ, — բացականչեց Մանեն, և հանկարծ ծիծաղի պես մի բան դուրս թռավ նրա բերանից. — դա այնքան տգեղ վարմունք կլիներ ձեր կողմից, որ մինչև անգամ կարելի էր կարծել, թե նամակը ... դուք եք հորինել:

Բադամյանը մեկ առաջ ընկավ և հանկարծ կանգ առավ ապշած:

— Ի՞նչ ասացիք, — հարցրեց նա:

— Ասացի այն, ինչ որ լսեցիք, — ասաց Մանեն սպանիչ հանգստությամբ:

— Ուրեմն ...
— Ուրեմն ի՞նչ: 
Շատ պարզ է, այդ նամակը մի ֆանտազիա է, որի հեղինակը դուք եք:

— Մանե, — գրեթե ճչաց Բադամյանը կարծես ֆիզիկական մի սուր ցավից և այլևս ոչ մի խոսք չկարողացավ արտասանել: 
Մանեի մեղադրանքը շշմեցրեց նրան կայծակի հարվածի պես, որովհետև ամեն բան կանխատեսել էր, բայց այդպիսի մի մեղադրանք — ամենևին: 
Նա չէր իմանում ինչ է պատահում իրեն, միայն պարզորոշ զգում էր, որ ինչ-որ մի բան, բողոքի զգացումի պես զորեղ մի բան, արագաբար բարձրանում, ուռչում է իր կրծքի մեջ և ուզում է պայթեցենել իր ամբողջ ներքինը հրաբխի լավայի պես: 
Եվ նախքան նա ուշքի կգար ազատություն տալու իր բողոքի զգացմանը, ուրիշ, առաջվանից ավելի անակնկալ ու սոսկալի հարված կարկամեցրեց նրան միանգամայն:

— Բավական է: 
Հեռացեք: 
Ես ձեզ խղճում եմ:

Բադամյանն այլևս ոչինչ չլսեց. միայն, կարծես երազի մեջ, տեսավ Մանեի հուզումնալից աչքերը, ցնցվող շրթունքները, հետո նրա ստվերը, որ արագորեն չքացավ դռների մեջ...
10
Բադամյանը նոր էր հեռացել, որ Վահանը մտավ քրոջ մոտ սիգարը բերանին:

Խիստ հուզված, Մանեն անցուդարձ էր անում սենյակում արագ քայլերով, և մի ջիղ նրա վզի վրա, մերթ ընդ մերթ ցնցվելով, ներքև էր քաշում նրա ծնոտը:

Վահանը կարճ ժամանակ նայեց նրան զարմացած, հետո անփույթ ու ծանրորեն նստեց աթոռի վրա:

— Այս րոպեիս տեսա բարեկամիդ, — ասաց նա: 
— Հեռվից որ տեսավ ինձ, ճանապարհը ծռեց, կարծես պիտի բռնեի յախից և հարցնեի` ո՞րտեղից ես գալիս:

Նա բերնից բաց թողեց ծուխն ուսի վրա և ծուռ նայեց քրոջը:

— Էլի վիրավորե՞ց, — հարցրեց կամաց:

Մանեն հանկարծ դադարեց քայլելուց և արագորեն դարձավ եղբոր կողմը: 
Նրա աչքերը կարծես կայծեր էին ցայտեցնում:

— Ինչու՞ ես եկել, — հարցրեց նա այնքան խստորեն, որ այդ խոսքերը կարծես դուրս խլեց սրտի խորքից:

Վահանը ետ ընկավ աթոռի միջից, ծունկը ծնկան վրա դրեց և ժպտաց:

— Որովհետև անցած գիշեր պատվիրեցիր, որ այլևս չգամ:

Մանեի ծնոտի տակ ջիղն սկսեց ցնցվել ավելի ուժգին: 
Նա նայում էր եղբոր ժպտուն ճարպալի աչքերին, և երկար ժամանակ հոգեկան խորին վրդովմունքը թույլ չէր տալիս նրա խոսել:

— Վահան, — վերջապես արտասանեց նա հազիվհազ, — որ իմանաս որքան ատում եմ քեզ այս րոպեիս ...
— Վնաս չունի քույրիկ ջան, հետո էլի կսիրես, — նկատեց Վահանը ծիծաղելով: 
— Հիմա ատում ես, որովհետև անցած գիշեր անզգուշություն ունեցա մի քիչ վատ խոսելու բարեկամիդ մասին: 
Նա որ լավ մարդ լիներ, հարյուր ֆրանկս չէր մոռանա:

Մանեն զզվանքով դարձրեց երեսը և ավելի լավ համարեց դուրս գնալ, քան մնալ եղբոր մոտ, որի հանգստությունը, ձայնը, ժպիտը, հեգնությունները տակնուվրա էին անում նրա ամբողջ ներքինը:

— Ի՞նչ խոսեմ քեզ հետ, քանի որ քեզ համար հարյուր ֆրանկն ավելի մեծ արժեք ունի, քան թե ... ասաց նա տարօրինակ հանգիստ ձայնով և խոսքը չվերջացրած, դիմեց դեպի դուռը:

— Քան թե ... քրոջս պատի՞վը, — կանչեց նրա հետևից Վահանը:

Արյունը խփեց Մանեի գլխին, կարծես աներևույթ ձեռքեր հանկարծ բռնեցին նրա ուսերից և ուժգին թափով դարձրին դեպի Վահանը:

— Լռիր, օձ, — աղաղակեց նա անզուսպ կատաղությամբ: 
— Դու իրավունք չունես խոսել իմ պատվի մասին: 
Անցած օրը ոտներդ էի ընկել, որ ինձ մի ճանապարհ ցույց տաս այս դժոխային դրությունից դուրս գալու համար. ես աղաչում, պաղատում էի, որ մինչև անգամ սպանես ինձ: 
Բայց դու ի՞նչ արիր: 
Այդ ատելի սիգարը բերանիդ, զզվելի սովորությանդ համաձայն, միայն ծաղրեցիր, հեգնեցիր և խույս տվիր անտարբերությամբ: 
Դու այդպես ես եղել միշտ և այդպես ես նույնիսկ այս կրիտիկական վայրկյանին, երբ ես պատրաստ եմ պարզապես անձնասպանություն գործելու: 
Եվ դու համարձակվում ես խոսել իմ պատվի մասին: 
Աշխարհիս երեսին բացի քեզանից ուրիշ ոչ մի սրտակից չունեի, որի առաջ կարողանայի բանալ սիրտս, որի հետ խոսել մտերմորեն, որի ցավակցության, հոգացողության վրա կարողանայի վստահանալ: 
Եվ երբ իմացա, որ դու եկել ես և եկար ինձ մոտ, կարծեցի, թե փրկիչս է եկել: 
Բայց դու ի՞նչ արիր, ի՞նչ: 
Դու ա՛յն արիր, որ ես այժմ այնքան զզվում և ատում եմ քեզ, որ չեմ ուզում տեսնել երեսդ, չե՛մ ուզում, չե՛մ ուզում: 
Հեռացի՛ր, գնա՛, հանգիստ թող ինձ...
Եվ Մանեն հեծկլտալով դուրս գնաց ու դուռը պինդ շրխկացրեց իր հետևից:

Վահանն ականջ դրեց և լսեց, որ մի ուրիշ դուռ էլ նույպիսի սաստկությամբ շրխկաց այնտեղ: 
Նա վեր կացավ, սիգարը դրեց մոխրամանի մեջ, երկու ձեռքով վեր քաշեց անդրավարտիքը փորի վրա և գնաց քրոջ հետևից: 
Երկրորդ դռան շրխկոցից իմացավ, որ Մանեն մտել էր ննջարանը: 
Նա բռնեց ննջարանի դռան փականքը, առաջ հրեց, բայց դուռը չբացվեց: 
Ներսից փակված էր:

— Մանե, բաց արա:

— Հեռացի՛ր, — լսվեց ներսից Մանեի ջղային կատաղի աղաղակը:

— Խելագարվե՞լ ես, ինչ է:

— Այո, խելագարվել եմ: 
Հեռացի՛ր:

— Բաց արա, ասում եմ:

— Չեմ բանալ, հեռացիր:

— Բան եմ ուզում ասել:

— Չեմ ուզում, հեռացի՛ր:

— Դե, հիմարություն մի անիր, բաց արա:

— Ա՛խ, չեմ ուզում քեզ տեսնել, լսո՞ւմ ես, չե՛մ ուզում, չե՛մ ուզում, չե՛մ ուզում...
— Խո չե՞ս ուզում դուռը կոտրեմ:

— Ես կսպանեմ ինձ, եթե մտնես:

Վահանն իր ուժեղ ձեռքով բռնեց դռան փականքը, ահագին ոտը բարձրացրեց, որ հարված տա դռանը, բայց այդ բանն արեց կարծես ձևի համար և ոտը նորից իջեցրեց.
— Դու հիմարացել ես և ստիպում և ստիպում ես, որ էլ հիմարանամ, — ասաց նա շրթունքները մոտեցրած դռան փեղկերի միացման արանքին: 
— Մանե, բաց արա խնդրում եմ:

Ներսից այլևս որ մի ձայն, չլսվեց:

— Մանե, լսո՞ւմ ես: 
Դու գժվել ես և տե՛ս, որ չղջաս: 
Մանե՞:

Դարձյալ ոչ մի ձայն:

— Լսիր, — կանչեց Վահանը, մի քիչ սպասելուց հետո:

Էլի լռություն:

— Չես լսո՞ւմ:

Ներսն այնպես խաղաղ էր, որ կարծես մարդ չկար այնտեղ:

— Մա՛նե, քեզ հետ եմ:

— Ա՛խ, տե՛ր իմ աստված, սա ի՛նչ պատիժ է, — վերջապես լսվեց Մանեի հուսահատական հառաչանքը:

— Այս երեկո գնում եմ գյուղը: 
Մի՞թե չես ուզում հրաժեշտ տալ:

— Աստված բարի ճանապարհ տա, գնա՛:

Վահանը մի րոպե կանգնած մնաց դռան, առաջ մտախոհ դրության մեջ, հետո շրթունքները նորից մոտեցրեց երկու փեղկի արանքին և, որպեսզի ասածը պարզ լսվի ներսում հատ-հատ արտասանեց.
— Ուրեմն մնաս բարյավ: 
Մի մոռանար, որ եղբորդ դուրս ես անում, և այս բանից հետո ինձ մնում է միայն, որ այլևս երբեք ոտք չկոխեմ այս տունը: 
Քո ցանկությամբ մենք այսուհետև մեռած ենք իրար համար: 
Բայց վկա է աստված, — լսո՞ւմ ես, Մանե, ես լուրջ եմ ասում, — վկա է աստված, երդվում եմ մեր ծնողների գերեզմանով, որ եղբայրդ, ինչ էլ որ կարծես նրա մասին, միշտ սիրել է քեզ և միշտ էլ քո բարին ցանկացել: 
Այժմ էլ ի սրտե ցանկանում եմ քեզ բարիք և... 
Մնաս բարյավ:

Վահանը հեռացավ դռան մոտից և դուրս գալու վրա էր, երբ հանկարծ բանալին շրխկաց ննջարանի դռան կողպեքի մեջ, դուռն ուժգնորեն բացվեց, և այնտեղից դուրս վազեց Մանեն:

— Կա՛ց, — աղաղակեց նա ծայրահեղ հուսահատությամբ և, ըստ երևույթին, ուզեց խոսել բայց այլևս ոչինչ չկարողացավ արտասանել: 
Նա ընկավ, հենց այնտեղ` դռան մոտ դրված աթոռի վրա, երեսը ծածկեց ձեռքերով և հեկեկաց դառնագին:

Քրոջ այդ նոր տարօրինակ վարմունքն եղբայրն ընդունեց բավական սառնասրտորեն: 
Առանց տեղից շարժվելու Վահանը դիտում էր լուռ, թե ինչպես ցնցվում են Մանեի նիհար ուսերն ուժգին հեկեկանքից, և սպասում էր, թե ինչով է վերջանալու այդ նոր տեսարանը:

— Լսիր…	Բադամյանն այստեղ էր, այո, — վերջապես արտասանեց Մանեն հեկեկանքի միջից, — Բայց ես... դուրս արի նրան, որովհետև…
Մանեն հանկարծ դադարեց հեկեկալուց, վեր թռավ և սաստիկ արագախոսությամբ, շնչասպառ լինելով, շարունակեց.
— Նա ինձ ցույց տվեց մի նամակ, որի մեջ գրում են, որ ամուսինս մի գազան, մի հրեշ, մի, մի…	չգիտեմ ինչ է: 
Գրում են, որ հանքերը նրանը չեն, գյուղացիներինն են, և նա, չգիտեմ ինչ միջոցով, զավթել է այդ հանքերը: 
Բայց այդ չէ սարսափելին: 
Սարսափելին այն է, որ նա բռնաբարել է մի խեղճ, մի այրի կնոջ տասներեք տարեկան աղջիկը և, բռնաբարելուց հետո, սպանել ու դիակը ձգել մի ձորակ, իր հանցանքի հետքերը ձածկելու համար երևի... 
Ես ասացի նրան, որ նամակը ինքն է հորինել և... վռնդեցի նրան: 
Ասա՛, մի՞թե ճիշտ չեմ ասել, մի՞թե ամուսինս ընդունակ է այդպիսի բաներ անելու... ամուսինս չէ, այլ թեկուզ ամենագազան մի մարդ: 
Ասա՛, եթե ընդունակ է, ես հենց այս րոպեիս կհեռանամ այս տնից և կգամ քեզ հետ գյուղը որպեսզի այլևս երբեք չտեսնեմ նրա երեսը, երբե՛ք, երբե՛ք...
Նա լռեց, որովհետև բուռն հուզմունքից այլևս բան չկարողացավ արտասանել: 
Շնչում էր ծանր, խիստ ծանր և նայում էր եղբորն այնպիսի սպասողական-աղերսական հայացքով, որ կարծես նրա պատասխանից էր կախված իր փրկությունը:

Վահանը մինչև անգամ արհեստական անտարբերությամբ մի սիգար հանեց, դրեց բերանը, ծանր ու բարակ վառեց, լուցկին հանգցրեց, դուրս շպրտեց լուսամատից և ապա խոսեց հանգիստ ու լուրջ:

— Քո այդ պարոն վիպասանը երևի կարծել է, թե վեպ է գրում: 
Չէ՞ որ վեպերի մեջ միայն կարելի է ամեն բան հնարել անպատիժ կերպով: 
Խելքին փչեց, թե արի այսպիսի մի բան գրեմ, ու կգրի, էլի ո՞վ է ձեռքը բռնողը: 
Կյանքի մեջ էլ, ինչպես երևում է, ուզում է վարվել իր հնարած վերջին ռոմանի շաբլոնով. սիրուհին դու ես, սիրահարն ինքն է. մնում է ամուսինը, որին, իհարկե, պետք է գազանի կերպարանք տալ կոնտրաստը շեշտելու համար: 
Տարբերությունն այն է միայն, որ ինքն, իբրև սիրահար, այնքան հեռու է իր վեպի իդեալիստ հերոսից, որքան նրան տված իմ հարյուր ֆրանկն իմ գրպանից:

— Վահա՛ն, Վահա՛ն... գոնե այժմ կատակ մի անիր, — աղերսեց Մանեն հուսահատության արցունքն աչքերին: 
— Մի՞թե չես տեսնում ինչ դրության մեջ եմ ես:

— Ինչպե՛ս չեմ տեսնում: 
Տեսնում եմ, որ հուսահատության մեջ ես և... զղջում ես, թե ինչու ես նրան վիրավորել ու վռնդել: 
Իսկ ես կարծում էի, թե իմ վերջին խոսքերն էին քեզ ազդողը, որ, վերջապես, դուրս եկար քո անառիկ բերդից և սկսեցիր լալ: 
Դու զղջում ես, թե ինչո՞ւ ես նրան միստիֆիկատոր անվանել, որովհետև կասկածում ես, թե մի գուցե ճիշտ է այն նամակը, և, ինչպես տեսնում եմ, սրտիդ խորքում ցանկանում էլ ես, որ ճիշտ լինի, որպեսզի...
— Օ՛հ, քեզ հետ երբեք չի կարելի խոսել, — բացականչեց Մանեն ծայրահեղ հուսահատությամբ:

— Սպասիր, մի տաքանար: 
Օրինակ առ ինձնից և լսիր ինչ եմ ասում: 
Եթե չես կասկածում, եթե համոզված ես — և, իհարկե, համոզված ես, որ այն նամակը նա է հորինել, էլ ինչո՞ւ ես ինձ հարցնում, թե մի՞թե ճիշտ չես ասել, մի՞թե ամուսինդ ընդունակ է այդպիսի բաներ անելու և ո՛չ թե միայն ամուսինդ, ավելացնում ես դու, այլ թեկուզ հենց ամենագազան մարդը: 
Եվ եթե ասեմ թե այո, ընդունակ է, այն ժամանակ դու պատրաստ ես հենց այս րոպեիս հեռանալու, քո ասելով՝ ինձ մոտ գյուղը, բայց իմ հասկանալով Բադամյանի մոտ: 
Ահա քո դրությունը կամ, ավելի ճիշտը, քո դրության հոգեբանությունը:

Մանեն ձեռքերը ջարդեց:

— Օ՛հ, ինչո՞ւ դուրս եկա, ինչո՞ւ խոսեցի քեզ հետ, — հառաչեց նա:

— Եթե ճիշտ չեմ ասում, էլի դուրս արա:

Բայց Մանեն այլևս ոչ սիրտ, ոչ ուժ ուներ խոսելու: 
Խիստ հոգնած մարդու նման, նա կամաց նստեց և թուլացավ, ձեռքերը ծնկներին դրած, գլուխը կախեց կրծքին:

— Ինչ վերաբերում է ամուսնուդ, — շարունակեց Վահանը նույն հանգստությամբ, — ես թեպետ չեմ ճանաչում նրան և նույնիսկ պատրաստ եմ ընդունելու, որ նա բարոյական մի հրեշ է, բայց և այնպես, իմ կարծիքով, նա ավելի լավ մարդ է, քան թե քո այդ վիպասանը: 
Թե ինչու — չեմ կարող ասել:

— Որովհետև մոռացել է հարյուր ֆրանկդ, ահա թե ինչու, — նկատեց Մանեն կծու հանգստությամբ:

— Շատ կարելի է, այդ էլ է պատճառը, որովհետև մարդ մարդու դատում է շատ անգամ մանր հաշիվներից դրդված: 
Չեմ վիճում, բայց այս դեպքում չեմ կարծում, թե պատճառը միայն այդ լինի: 
Իսկ թե ուրիշ ինչ պատճառներ կան, որ ես Բադամյանի մասին լավ կարծիք չունիմ, չեմ կարող ասել, որովհետև չգիտեմ: 
Գուցե նրա քիթը դուր չի գալիս ինձ կամ գուցե նրա մազերը որ տեսնում եմ, սիրտս ասում է մկրատն առնեմ և տակից կտրեմ, — ո՞վ գիտե: 
Բայց, կրկնում եմ, ամուսինդ ինչ էլ որ լինի, չի կարող նրանից վատ լինել: 
Այս բանն ասում եմ նրա համար, որ իմ կարծիքը հարցրիր, թե չէ` ոչ մի խոսք էլ չէի ասի այս մասին, որովհետև իմ ի՞նչ գործն է դատավոր լինելու, թե ով է լավ, ով է վատ: 
Այդ դու ինձնից ավելի լավ պիտի իմանաս: 
Ես միայն ցավում եմ, որ դու այդքան տանուլ ես տվել քեզ, և... զարմանում եմ: 
Որովհետև ո՞վ է մեր ժամանակում այդպես գլուխը կորցնում սիրուց: 
Ես մինչև անգամ կասկածում եմ, թե այն, ինչ որ քեզ այդքան գերել է, սեր լինի: 
Դա մի պարզ հիվանդություն է անշուշտ, որ առաջացել է այն բանից, որ մենակ ես, մարդ չկա մոտդ, ձանձրանում ես, զբաղմունք չունիս, զավակ էլ չունիս: 
Բայց այս ամառ որ գաս գյուղը տանեմ քեզ, այնպես ձեռաց կբժշկվես, որ — էլ ինչ ասեմ: 
Կգա՞ս:

— Ոչ:

— Դու գիտես: 
Իսկ ես այս երեկո, ինչպես ասացի, գնում եմ: 
Ուրեմն...
Վահանը մոտեցավ քրոջը:

— Լսիր, Մանե, — ասաց նա լրջորեն: 
— Հավատա, ես վատ եղբայր չեմ և, որ ուզենաս, կարող եմ շատ պիտանի լինել քեզ:

Մանեն վեր թռավ տեղից:

— Ո՛չ, ո՛չ, — կրկնեց նա:

— Լավ, էլ ի՞նչ ես փախչում. զոռով խո չե՞մ տանելու: 
Ես քեզ համար եմ ասում, թե չէ... քո կամքն է: 
Դե՛հ, մնաս բարյավ: 
Ձեռք էլ չես տա՞լ:

Մանեն ձեռքն ակամա պարզեց եղբորը դեմքի այնպիսի արտահայտությամբ, որ կարծես գորտ պիտի դնեին ձեռքի մեջ:

— Սկեսուրդ ո՞ւր է, տանը չէ՞:

— Չէ:

— Ուրեմն այլևս չեմ տեսնի նրան: 
Բարև կհիշես: 
Դե՛հ, դարձյալ մնաս բարյավ:

Մանեն մինչև անգամ չնայեց եղբորը և, երբ Վահանը դուրս գնաց, կամաց նստեց և ատամներով կծեց ներքին շրթունքը հեկեկանքը զսպելու համար: 
Երբեք նա այնպես մենակ, այնպես անօգնական ու որբացած չէր զգացել իրեն, ինչպես այժմ:

11
Երեկոյան գնացքի մեկնումից մի կես ժամ առաջ Վահանը կառքով գնում էր երկաթուղու կայարան, իր ջարդված ճամպրուկը ոտների առջևը դրած: 
Գնում էր և ինչ-որ ծանր մտածմունքի մեջ էր: 
Երբ կառքը կանգ առավ կայարանի առաջ, նա չիջավ, այլ, մի րոպե խիստ տատանվելուց հետո, կառապանին պատվիրեց, որ ետ դառնա, և կառքն ուղղակի քշել տվեց դեպի այն փողոցը, որտեղ գտնվում էր Բադամյանի բնակարանը:

Ծառայից իմանալով, որ Բադամյանը տանն է, նա կառապանին պատվիրեց, որ սպասի և, ճամպրուկը թողնելով կառքի մեջ, ներս մտավ:

Այդ անժամանակ այցն այն աստիճան անակնկալ էր Բադամյանի համար, որ նա մինչև անգամ չպատասխանեց Վահանի բարևին: 
Նա կամաց վեր կացավ գրասեղանի մոտից, որի մոտ պարապում էր, և նայեց հյուրին հայտնի չէ` զարմացա՞ծ թե վախեցած:

— Այս գիշեր գնում էի գյուղը, բայց երկաթուղու կայարանից ետ դարձա և ուղղակ եկա ձեր մոտ, — ասավ Վահանը: 
— Հույս ունիմ, գուշակում եք, թե ինչի համար եմ եկել:

Բադամյանը գունատվեց: 
Իսկույն հիշեց, որ այդ օր, երբ ինքը դուրս եկավ Մանեի մոտից, փողոցում տեսավ Վահանին քրոջ տուն գնալիս:

— Ես պատրաստ եմ ձեզ գոհացում տալու, — ասաց նա ահագին ջանք գործ դնելով, որ իր հակառակորդի պես հանգիստ մնա ու հանգիստ խոսի:

— Գոհացու՞մ, — զարմացավ Վահանը : 
— Ի՞նչ բանի համար:

— Այն նամակի համար ...
— Ո՞ր նամակի ... 
Ախ, հա, քրոջս ցույց տված նամակի համա՞ր եք ասում. — բացականչեց Վահանը բարձրաձայն ծիծաղելով, բայց հանկարծ զսպեց ծիծաղը և շարունակեց իր սովորական հեգնական ժպիտով: 
— Մի վախենաք, պարոն Բադամյան. այդ նամակը մտքովս անգամ չի անցել, և ես չեմ եկել ձեզ մենամարտի հրավիրելու: 
Բարեբախտաբար, թե դժբախտաբար, շատ բան կյանքի մեջ կատարվում է ոչ այնպես ինչպես գրում են ռոմանների մեջ: 
Կյանքը, մանավանդ մեր կյանքը, շատ ավելի պարզ է և կոպիտ: 
Մենք մենամարտել կարող ենք միայն հայավարի, այսինքն հայհոյանքներով և, ծայրը որ հասնի, իրար թակելով: 
Ուշունց կտանք իրար, կջարդենք իրար քիթ ու մռութ և բանը դրանով էլ կվերջանա: 
Հիշու՞մ եք իմ ու Նասիբյանի միջև տեղի ունեցած ընդհարումը: 
Բայց ես եկել եմ ձեզ մոտ ոչ իրար հայհոյելու, և ոչ էլ նրա համար, որ տուրուդմբոց սարքենք: 
Դա բանի նման չի լինիլ և բավականին էլ տգեղ կլինի, կարծեմ, մանավանդ որ երկուսս էլ թեև ասիական բիրտ ազգի զավակներ, բայց և այնպես քիչ ու միչ քաղաքակրթության հոտն առած մարդիկ ենք: 
Իմ գալու նպատակը միանգամայն խաղաղասիրական է. ես եկել եմ խորհուրդ տալու ձեզ, որ ձեռք վերցնեք իմ քրոջից:

— Իսկ եթե ես ձեր խորհուրդը մերժե՞մ, — ասաց Բադամյանը, զգալով, որ տարօրիանակ մի դող բռնում է մարմինը:

Ժպիտը չքացավ Վահանի դեմքից:

— Դա պարզապես համառություն կլինի, — նկատեց նա, — ձեռքերը կոխելով անդրավարտիքի գրպանները և նայելով Բադամյանի ոտներին:

— Եվ դուք չե՞ք հասկանում, թե ինչի համար կլինի այդ համառությունը:

— Ոչ: 
Դժվարանում եմ հասկանալ:

Բադամյանի աչքերը վառվեցին:

— Նրա համար կլինի, պարոն, — ասաց նա զսպած զայրույթի շեշտերով, — որ դուք խառնվում եք ձեզ չվերաբերող գործի:

Վահանը հանկարծ նայեց նրա աչքերին:

— Պահո, մի՞թե, — ասաց նա, ձեռքերը դանդաղորեն հանելով գրպաններից և դարսելով հետևը: 
— Իսկ ես կարծում էի, թե դուք գիտեք, որ ես իմ քրոջ եղբայրն եմ:

— Այդ ինձ համար ոչ մի նշանակություն չունի: 
Ձեր նրա եղբայր լինելն իրավունք չի տալիս ձեզ նրա հետ միասին իմ դատավոր լինելը:

— Բռավո, լավ ասեցիք. կսիրեմ այդպիսի ազատասիրությունը: 
Բայց, պարոն Բադամյան, ես խո չեմ եկել որպես դատավոր. ես եկել եմ միայն որպես բարի խորհրդատու:

— Այսպիսի դեպքում ես պիտի խնդրած լիեի, որ գաք ինձ մոտ, կամ ինքս պիտի գայի ձեզ մոտ: 
Իսկ ես ամենևին կարիք չեմ զգում ձեր խորհրդին դիմելուն, — ասաց Բադամյանը և հեռացավ Վահանից:

— Դարձյալ բռավո. այդ ինքնավստահությունն էլ կսիրեմ: 
Բայց ինձ բոլոր իրավունքներից զրկելուց հետո խո չե՞ք կարող զրկել այն իրավունքից էլ, որ կարծեմ ունեմ ես իմ քրոջ պատիվը պաշտպանելու համար:

Բադամյանն արագորեն դարձավ դեպի Վահանը:

— Ի՞նչ.... ինչ ասացի՞ք ... պատի՞վը, — արտասանեց նա բուռն հուզումից ձայնը հետզհետե բարձրացնելով: 
— Պարոն, ես կխնդրեի, որ դուք մի քիչ զսպեիք ձեր լեզուն: 
Ինչի՞ տեղ եք դնում ինձ, որ կարծում եք , թե պետք է պաշտպանել իմ դեմ ձեր քրոջ պատիվը: 
Ես պատվի գո՞ղ եմ, ինչ է: 
Հասկանո՞ւմ եք, ի՛նչ եք ասում...
— Հասկանում եմ, պարոն Բադամյան, ապահով եղեք և այդպես մի բղավեք իզուր. բնակարանը ձերն է, ճիշտ է, բայց հարևան կունենաք, կվախենա: 
Աշխատենք կարելույն չափ հանգիստ կերպով հասկացնել իրար մեր միտքը: 
Առհասարակ ընդունված է, որ երբ մեկն աչք է տնկում ուրիշի կնոջ կամ քրոջ վրա, նա պատվի, — ներեցեք, ձեր խոսքն եմ կրկնում, — նա պատվի գող է հանդիսանում:

— Լռեցե՛ք, ձեզ ասում եմ, — աղաղակեց Բադամյանը կատաղության հանկարծական բռնկումով: 
— Ես ձեզ թույլ չեմ տալ ինձ վիրավորելու: 
Երևի դուք չգիտեք, որ շատ անգամ նա՛, ում պատվի գող են անվանում, կարող է իր բարոյական հատկություններով ավելի բարձր, ավելի մաքուր ու առաքինի լինել, քան թե նա՛, ով հավակնություն ունի իր կնոջ կամ քրոջ պատվի պաշտպանի անկոչ դերը ստանձնելու: 
Դուք այս լա՛վ հասկացեք, պարոն:

— Այդ ես լավ եմ հասկանում, պարոն Բադամյան: 
— նկատեց Վահանն առաջվա պես հանգիստ: 
— Եվ իզուր եք կարծում, որ եթե այդպես չբղավեք, լավ չեմ հասկանալ: 
Ես ո՛չ թե միայն լավ եմ հասկանում, այլև լիովին ընդունում եմ ձեր ասածը: 
Օրինակ դուք կարող եք ձեր բարոյական հատկություններով շատ ավելի բարձր, շատ ավելի մաքուր ու առաքինի լինել, քան թե ես, որ քրոջս եղբայրն եմ, կամ թե Սանթրոսյանը, որ քրոջս ամուսինն է և որը, ի դեպ ասած,այստեղ չէ և այս բանից ամենևին տեղեկություն չունի: 
Բայց խնդիրն այդ չէ իմ կարծիքով, այլ ա՛յն, որ ինչպես դուք ունիք ձեր հայեցակետը, այնպես և եղբայրներն ու ամուսինները, որոնք, երևի, անկոչ չեն համարում իրենց դերը, որ հարկ են տեսնում հանդես գալ իրենց քրոջ կամ կնոջ պատիվը պաշտպանելու բարոյական շատ բարձր հատկություններով օժտված մարդկանց դեմ: 
Եվ ինչո՞վ կարող եք ապացուցել, թե ուղիղը ձեր հայեցակետն է և ոչ նրանցը:




 --------------------------------------- 


— Նրանով, որ դուք այնքան անկիրթ եք ու անբարեխիղճ, որ կարծում եք, թե իրավունք ունիք ուրիշի բարոյականության մասին դատավոր կանգնելու, և այնքան բռնակալ, այնպիսի վայրենի գաղափարների ու զգացումների տեր, որ կարծում եք, թե եղբայր կամ ամուսին լինելով իրավունք ունիք ճնշում գործ դնելու ձեր քրոջ կամ կնոջ խղճի վրա և թույլ չտալու, որ նա անի այն, ինչ որ բնական-անխարդախ զգացումն է նրան թելադրում:

— Շատ սիրուն: 
Հավանում եմ: 
Բայց չէ՞ որ նույնը կարելի է ասել և ձեզ համար: 
Ես ճանաչում եմ իմ քրոջը, նա ավանդապահ, աստծուց և իր խղճից վախեցող կին է — մի կին, որ հայ կնոջ լավագույն տիպարն է, իմ կարծիքով: 
Հանգամանքների, ինձ անծանոթ և ինձ համար անհասկակալի հանգամանքների բերումով նա սիրում է ձեզ, սիրում է, բայց սարսափում է այդ սիրուց, որովհետև մեղք է համարում այդ, որովհետև ամուսնացած է, ուրիշի կինն է: 
Բայց դուք, որ բոլորովին ուրիշ աշխարհայեցողության տեր մարդ եք, — ավանդապահ չեք, ազատամիտ եք, — ինչպես նկատում եմ, ամեն ճիգ գործ եք դնում փոխելու նրա աշխարհայացքը, խախտելու նրա հավատն ու հավատարմությունը իր ամուսնու վերաբերմամբ: 
Եվ սա, ձեր կարծիքով, անկրթության, անբարեխղճության և բռնակալության նշան չէ: 
Ձեր ասած բնական-անխարդախ զգացումը թելադրում է նրան հանցանք չգործել իր խղճի դեմ, հավատարիմ մնալ իր ամուսնուն, թե ինչպիսի ամուսնու, — այդ ձեր գործը չէ, այդ ոչ ոքի գործը չէ, այդ իր գործն է միայն: 
Նա այդպես է կամենում, և ինչո՞ւ դուք, որ այդքան զայրանում եք ուրիշի խիղճը բռնացողների դեմ, ինքներդ բռնանում եք, որ այդպես չկամենա:

— Ոչ թե ինքն է այդպես կամենում, այլ դուք եք կամենում, որ այդպես կամենա, — նորից աղաղակեց Բադամյանը, գրգռված ոչ այնքան Վահանի խոսքերից, որքան նրա հանգիստ-անձնավստահ տոնից: 
— Եվ դուք այս գործի վերաբերմամբ կարող եք խոսել ամեն բանի մասին, բայց ո՛չ երբեք բնական-անխարդախ զգացման մասին, որովհետև հենց այդ զգացումն է, որ խարդախված է նրա մեջ և այդ զգացման հետ միասին խարդախված է նրա ամբողջ աշխարհայացքը: 
Օ՛, ես շատ լավ ուսումնասիրել, տեսել եմ, թե ի՛նչ եք արել դուք: 
Դուք կաշկանդել եք նրա միտքը հազար ու մի պառավական նախապաշարումների մեջ, ձեր ավանդական-շաբլոնական դաստիարակությամբ դուք այլանդակել եք նրա հոգեկան աշխարհը, ճզմել, հանել եք նրա միջից այն ամենը, ինչ հարազատ — բնական է, ինչ որ ազատ-մարդկային է, և ստրուկ եք դարձրել նրան ինչ-որ ընտանեկան-պայմանական, ողորմելի առաքինության, ինչ-որ բուրժուական տափակ բարոյականության, որը ոչ այլ ինչ է, եթե ոչ մի կեղծիք և կեղծիքներից ամենաանխիղճն ու ոճրալին, որովհետև նա տանջվում է չարաչար և վերջ ի վերջո պիտի զոհվի այդ կեղծիքին: 
Ասում եք սարսափում է: 
Ինչո՞ւ պիտի սարսափի իր սրտի բնական ազատ ձգտումից, եթե այդ սարսափը չեք ներշնչել նրան մոր կաթի հետ և այնուհետև ամրապնդող դպրոցում և հասարակության մեջ: 
Ինչո՞ւ թռչունը պիտի սարսափի ազատորեն թռչելուց, եթե նրա թևը չեք կոտրել: 
Ձեր ավանդական դաստիարակությամբ դուք ներշնչել եք նրան այնպիսի անխիղճ պարտավորություններ, որոնք պարզապես բարբարոսություններ են, քստմնելի բարբարոսություններ: 
Դուք հանել եք նրա կրծքից իր սեփական սիրտը, և տեղը ձեր սեփականն եք դրել. դուք հանել եք նրա գլխից իր սեփական ուղեղը և տեղը ձեր սեփականն եք դրել. դուք հիմն ի վեր այլանդակել և խարդախել եք նրա հոգեկան ու մտավոր աշխարհը. ո՛չ մի բան չեք թողել նրա մեջ, որ իրենը լինի, իր սեփականը, իր ինքնուրույնը, իր անկապտելին: 
Դուք նրան դարձրել եք մի մեքենա, որ յուրովին գործել անկարող է և պիտի գործի անպատճառ ձեր կամքով, նա պարտավոր է մտածել այնպես, ինչպես դուք եք մտածում, զգալ այնպես, ինչպես դուք եք զգում, անել այն, ինչ որ դուք եք թելադրում, համակրել ձեր համակրածը, հակակրել ձեր հակակրածը: 
Եվ դուք դեռ համարձակվում եք պնդել, թե նրա խիղճն ազատ է, թե նրա զգացումները խարդախված չե՞ն: 
Դուք ամենամեծ ոճրագործներն եք. դուք մեռցրել եք ինքնուրույն մարդը, դուք սպանել եք անհատի բարոյական ազատությունը, որից ավելի բարձր ու նվիրական ազատություն չկա աշխարհիս երեսին...
Վահանը հաստ փորը դուրս ցցած՝ լսում էր Բադամյանին իր սովորական բարեսիրտ-հեգնական ժպիտով և հանգիստ դիտում նրա աչքերը, որոնք այդ միջոցին վառվում էին անկեղծ բարկության կրակով: 
«Պետք է խոստովանած, աչքերը վատ չեն, — մտածում էր նա, — ինքն էլ տգեղ չէ առհասարակ... 
Չէ, լավ է, լավ է…	Սրա վրա անպատճառ կարելի է սիրահարվել…և լավ էլ ոգևորում է…	Հիմար էլ չէ»: 
Նա մի սիգար հանեց, լուցկին հանգցրեց և տարավ շպրտեց լուսամուտից դուրս:

Բադամյանը լռեց, հինգ մատը կոխեց երկայն մազերի մեջ և, վերին աստիճանի հուզված, սկսեց անդուդարձ անել սենյակում ջղային արագ քայլվածքով:

— Վերջացրի՞ք, — հարցրեց Վահանը: 
— Այժմ հաճեցեք խնդրեմ մի վայրկյան ունկնդրություն շնորհել ինձ: 
Ես կկամենայի ամենից առաջ ասել ձեզ, որ այն բոլորը, ինչ որ այս րոպեին ասացիք, միանգամայն հիանալի էր և արժեր ուղղակի գրի առնել և դնել ռեզոնյորի բերանը մի զորեղ դրամայի մեջ: 
Բայց ներեցեք խնդրում եմ. մի բան ես լավ չհասկացա և կկամենայի, որ եթե կարելի է, բարեհաճեիք բացատրել: 
Չհասկացածս ա՛յն է, որ ձեր ֆիլիպիկներն արտասանելիս դուք բառը շատ գործածեցիք, այդ չգիտեմ և համարձակվում եմ հարցնել՝ այդ դուքը հատկապես ի՞մ անձին էր ուղղված, թե այդ հոգնակի դերանվան տակ պիտի հասկանայի հավաքական մի մարմին, որի անունն է խավարամիտների բանակ: 
Ձեր բացատրությունն ինձ համար կարևոր է, որովհետև կկամենայի իմ համեստ կարծիքը հայտնել ձեր ֆիլիպիկների դեմ, եթե միայն, իհարկե, կբարեհաճեիք թույլ տալ որ ես, ունենամ իմ կարծիքը:

Բադամյանը քայլելիս հանկարծ շեղեց ճանապարհը, ուղղակի մոտեցավ Վահանին և կանգ առավ նրա առաջ:

— Լսեցե՛ք, պարոն, — ասաց նա կատաղությունից հազիվ զսպած ձայնով, — եթե դուք կշարունակեք դարձյալ այդ տոնով խոսել ինձ հետ, ես... ապտակ կտամ ձեզ:

Վահանն ամենայն հանգստությամբ սիգարը հանեց բերանից և, երեսը դեմ անելով, ասաց.
— Խնդրեմ:

Բադամյանի ատամները պինդ սեղմվեցին իրար, և ձեռքը կամաց ու ցնցողաբար սկսեց բարձրանալ երկաթի ծանրությամբ:

Վահանն ավելի մոտեցրեց իր չաղ թուշը:

Բայց Բադամյանի ձեռքը միայն բռունցք սեղմվեց և նույն ծանրությամբ իջավ:

Վահանը նայեց նրան և ծիծաղեց:

— Բռա՛վո, — բացականչեց, նա: 
— Եթե դուք ասպիսի կրիտիկական մի վայրկյանին կարողացաք զսպել ձեզ, ուրեմն դուք տղամարդ եք: 
Կեցցե՛ք: 
Դա ավելի մեծ քաջություն է, քան թե ա՛յն, եթե իրագործեիք ձեր սպառնալիքը: 
Դա միևնույն ժամանակ խոհեմություն էր ձեր կողմից, որովհետև լինում են հարվածներ, որոնք երբեմն ավելի զորեղ հակահարվածներ են առաջացնում, մանավանդ որ ես վատ, քրիստոնյա. եմ և բոլորովին հակառակ դավանանք ունիմ ապտակին վերաբերյալ ավետարանական պատվիրանին:

Բադամյանը խեղդվում էր զսպած կատաղությունից: 
Նա մոտեցավ լուսամուտին, հուսալով, թե երեսին թարմ ու զովացուցիչ հով կդիպչի, բայց օդն այնքան ծանր էր ու տաք, որ ոչ մի թեթևություն չզգաց: 
Նա զղջում էր, որ վճռական րոպեն բաց թողեց, չապտակեց այդ «կլոունին», և այժմ խիստ նվաստացած էր զգում իրեն իր աչքում:

— Եվ այդպես, պարոն Բադամյան, — ասաց Վահանը, — չէի՞ք բարեհաճիլ արդյոք բացատրել, թե ում էին վերաբերում ձեր դուք-երը, հատկապես ի՞մ անձիս, թե ամենամեծ ոճրագործներին — անհատի բարոյական ազատությանը սպանող խավարամիտներին ընդհանրապես: 
Կրկնում եմ, ձեր բացատրությունն ինձ համար կարևոր է, որովհետև եթե ձեր դուք-երը ինձ են վերաբերում, ապա ևս կկամենայի ուղղել սխալ կարծիքը:

Եվ նա սիգարի ծուխը բերնից բաց թողնելով ու աջ ձեռքը կիսախուփ, սպասեց Բադամյանի, պատասխանին:

Բայց Բադամյանը լուռ էր և ջղային անհանգստությամբ սեղմում էր մատներով լուսամուտի տախտակը:

— Դուք լայեղ չեք անում պատասխանել, — ասաց Վահանը: 
— Այնուամենայնիվ, ես կասեմ իմ ասելիքը: 
Իսկ ասելիքս ահա թե ինչ է, պարոն Բադամյան: 
Զեր մեղադրական ճառից ես այն տպավորությունը ստացա, որ դուք ձեր ֆիլիպիկները պետք է որ ուղղած լինեիք խավարամիտների դեմ ընդհանրապես, դրանց թվում, հարկավ, հաշվելով նաև նվաստիս: 
Ազատամիտներդ զարմանալի հատկություն ունիք դիմելու ամենքին և ոչ ոքի: 
Ձեր դուքը վերացական մի մարմին է, ձեր սեփական ազատ երևակայության արտադրած յոթնգլխյան մի դև, որն իրականություն մեջ գոյություն չունի, իհարկե, բայց որի դեմ կռվում եք զուտ պրոմեթեոսյան կրակով: 
Դուք տեսե՞լ եք ինչպես են վարժվում զինվորները թշնամուն սվինահարելու. չուլուփալասով լցված մի տոպրակ են կախում և հրացանի սվինով ծակում հա՛ ծակում. — ահա ձեր դուքը, ձեր թշնամին, ձեր յոթնգլխյան դևը: 
Չեմ հիշում Դոն Քիշոտի հողմաղացները, որպեսզի չվիրավորվեք, թեև Դոն Քիշոտը վերին աստիճանի անկեղծ և անպայման լավագույն ձգտումներով խելագարված ազնիվ մի ասպետ էր: 
Ես ձեզ ասում եմ, որ քույրս թեև, ճիշտ է, սիրում է ձեզ, բայց սարսափում է այդ սիրուց, որովհետև նրա կյանքը կապված է մի ուրիշ անձի հետ, որին թշվառացնելն իր խղճի դեմ է համարում: 
Իսկ դուք ինձ պատասխանում եք, թե մենք բռնակալներ ենք, բարբարոսներ ենք, ոճրագործներ ենք, թե մենք ճնշել մեռցրել ենք նրա անհատական ազատությունը, նախապաշարել ենք նրա միտքը, հանել ենք նրա ուղեղն ու սիրտը և տեղը մերը դրել և այլն: 
Ձեր այդ մեղադրանքները ցույց են տալիս, որ դուք չեք հասկացել և չեք կարողանում հասկանալ նրան, որին սիրում եք: 
Խնդրում եմ իմ այս նկատողությանը լուրջ ուշադրություն դարձրեք, պարոն Բադամյան, որովհետև այստեղից է, որ ծագում են ձեր բոլոր թյուրիմացությունները: 
Կարող եմ ձեզ հավատացնել, որ հայերիս մեջ շատ չեք գտնիլ այնպիսի աղջիկներ, որոնք մեծացած լինեն այնքան ազատ, որքան քույրս: 
Ես տասնհինգ, քույրս չորս թե հինգ տարեկան էր, որ զրկվեցինք ծնողներից, քույրս մեծացավ մորաքրոջ ձեռքի տակ, որին դուք էլ ճանաչում էիք. նա ուրիրշ կին էր, բավական կրթված և թեև մի բիլ խստաբարարո, բայց վերին աստիճանի անկեղծ, արդար և արդարադատ: 
Գիտեք, որ նա անզավակ էր և քրոջս սիրում էր հարազատ մոր պես: 
Իսկ որտեղ սեր կա, այնտեղ չի կարող ճնշում լինել: 
Անշուշտ այն էլ գիտեք, որ քույրս ամուսնացավ իր ազատ կամքով, առանց որևէ կողմնակի ազդեցության. գոնե նրանից ես ոչ մի գանգատ չեմ լսել այդ մասին: 
Իսկ նրա ամուսնուն դուք, իհարկե, ավելի լավ եք ճանաչում, քան թե ես, որովհետև նրան ազգական եք` որքան իմացել եմ: 
Սանթրոսյանին ես տեսել եմ մի քանի անգամ միայն, և նա ինձ վրա վատ տպավորություն չի թողել, թեև լուրջ մարդկանց ես առհասարակ չեմ սիրում: 
Սիրում է նա իր կնոջը, թե չէ — այդ ես չգիտեմ, բայց որ անպայման ազատություն է տվել նրան — դրա ապացույցը կարող է լինել ա՛յն, որ նա տարվա մեծ մասը գրեթե դուրսն է անցկացնում և ոչ մի խնամակալ չի կարգել կնոջ վրա, բացի իր պառավ մորից, որն իր բարությամբ ու միամտությամբ կարող է մրցել, նույնիսկ հրեշտակների հետ: 
Եթե դուք, այս բոլորից հետո, դեռ մեղադրելու լինիք այն բանում, թե նա, այնուամեսայնիվ, դաստիարակվել է միակողմանի ուղղությամբ, ապա սխալ կլինի, որովհետև նա սովորել է միևնույն դպրոցում ինչ որ ձեր ազատամիտ օրիորդ Հեղինե Սոլիկյանը և նրանք մինչև օրս էլ, կարծեմ, շատ մտերիմ ընկերուհիներ են: 
Ինչ վերաբերում է մեր հասարակությանը, որին դուք մեղադրեցիք, ի՞նչ բան է մեր հասարակությունը: 
Մեր հասարակությունը այդ ես եմ, այդ դուք եք, այդ Նասիբյանն է, այդ օրիորդ Սոլիկյանն է, իսկ մենք ամենքս, կարծեմ, ինչ ուզում եք` ենք, նույնիսկ նիհիլիստ և անարխիստ, բայց ոչ երբեք ավանդապահ, այնպես որ մեզ նմաններից կազմած մի հասարակություն եթե որևէ ազդեցություն ունենար քրոջս վրա, այդ ազդեցությունը պետք է որ ձեր ցանկացած ուղղությունը լիներ, բայց ոչ երբեք հակառակը: 
Ուրեմն, ինչպես տեսնում եք, պարոն Բադամյան, այստեղ դուք-երը չեն եղել և չկան, ինչպես երևակայում եք դուք: 
Եթե մի դուք եղել է, այն էլ ազդեցություն ունենալու ամենազորեղ մի գրավականով, այդ դուք եք եղել միայն, բայց դուք էլ ոչինչ չեք կարողացել անել: 
Ինչո՞ւ: 
Որովհետև, կրկնում եմ, դուք չեք կարողացել ճանաչել նրան, որին սիրում եք, ուստի և կամ չեք նկատել, կամ ուշադրության չեք առել այն ահագին տարբերությունը, որ կա ձեր և քրոջս միջև: 
Քույրս իր բնավորությամբ և աշխարհայացքով քրիստոնյա է, դուք՝ հեթանոս: 
Նրա կուլտը հոգին է, ձերը՝ նյութը: 
Նա պատրաստ է զոհելու իր անձը մերձավորի համար, դուք մերձավորից զոհ եք պահանջում ձեր անձի համար: 
Եվ ահա այս երկու ծայրերի բախումից է առաջացել այն տրագեդիան, որի պատճառները դուք ուզում եք որոնել դուք-երի մեջ: 
Գալով մասնավորապես ինձ, կարող եմ հավատացնել ձեզ, որ ես ոչ մի ազդեցություն չեմ ունեցել և չունիմ քրոջս վրա, որովհետև տարիներ են անցել, որ նրա երեսը չեմ տեսել, նույնիսկ, խոստովանում եմ հանցանքս, շատ անգամ ամենևին չեմ հետաքրքրվել նրանով, այլ կյանքիս մեծ մասն անց եմ կացրել ծննդավայրիցս հեռու, մենակ անկախ, ուսման հետևից ընկած, նախ մեր երկրում, հետո Եվրոպայում, ուր, ի դեպ, հիշո՞ւմ եք, եկել էիք դուք և հարյուր ֆրանկ փող առաք ինձնից:

Բադամյանը ձեռքը խփեց ճակատին՝ հանկարծ անախորժ մի բան հիշողի նման և արագորեն դարձավ դեպի Վահանը:

— Մի՞թե դեռ ես չեմ վճարել իմ պարտքը, — հարցրեց նա:

— Հարկ չկա շտապելու. դեռևս վեց տարի է միայն անցել:

Բադամյանը շտապով մոտեցավ գրասեղանին, բաց արեց արկղիկներից մեկը, միջից հանեց մի կույտ թղթադրամներ և դողացող ձեռքերով սկսեց համարել:

— Ինչո՞ւ հենց սկզբից չէիք ասում, թե եկել եք ձեր հարյուր ֆրանկը պահանջելու և ոչ թե... 
Ահա՛, շնորհակալ եմ, վերցրեք և հեռացեք:

Նա սեղանի ծայրին դրեց երեսունհինգ ռուբլի, մնացած փողը շպրտեց իր տեղը, արկղիկն ուժգնորեն փակեց և լի արժանապատվությամբ հեռացավ նորից դեպի լուսամուտը: 
Այժմ, կարծես, միանգամից թեթևացած զգաց իրեն այն անզոր կատաղությունից, որ մինչև այժմ խեղդում էր նրան: 
Վահանը կծու-հեգնական ժպիտով երկար նայեց նրա ետևից, հետո անվրդով մոտեցավ գրասեղանին, սիգարը դրեց բերանը, թղթադրամները վերցրեց և սկսեց համարել: 
Համարելուց հետո նայեց Բադամյանին և հարցրեց.
— Դուք այս կուրսո՞վ հաշվեցիք, թե հենց այնպես: 
Այսօրվա կուրսով... (նա վերցրեց գրասեղանի վրա դրված այդ օրվա մի լրագիր, նայեց բորսային, հետո առավ մատիտը և սկսեց հաշվել նույն լրագրի լուսանցքի վրա): 
Այսօրվա կուրսով հարյուր ֆրանկն անում է ճիշտ երեսունհինգ ռուբլի Քառասունհինգ կոպեկ: 
Չե՞ք բարեհաճիլ արդյոք պակասը լրացնել:

Բադամյանը երեք մատը մեքենայաբար կոխեց ժիլետի գրպանը, հանեց մեջն եղած բոլոր փողերը — մի քանի հատ սպիտակ ու սև դրամներ — և շպրտեց Վահանի կողմը: 
Դրամներն ընկան և գլորվելով ցրվեցին հատակի վրա:

Այս բանը կատարվեց այնքան արագ ու անակնկալ, որ Վահանը սկզբում չհասկացավ, թե ինչ պատահեց. հետո զգաց, որ բոլոր սառնասրտությունը կորցնում է և ձեռքերի մկանուքները լարվում են սարսափելի ուժգնությամբ: 
Նա վայր դրեց թղթադրամները, սիգարը զգուշորեն դրեց սեղանի ծայրին և դիմեց դեպի Բադամյանն այնպիսի ծանր ու հաստատուն քայլերով, որ կարծես բրոնզից ձուլված արձան էր քայլում: 
Նույն վայրկյանին բնազդական վախով շուռ եկավ դեպի նա Բադամյանը և ակամա պաշտպանողական դիրք բռնեց, պինդ կպչելով լուսամուտի տախտակին:

Բայց Վահանը հանկարծ կանգ առավ, նայեց նրա սարսափահար աչքերին և ժպտաց:

— Խո՛սք չկա, գեղարվեստական շատ սիրուն ձևերով եք արտահայտում ձեր արհամարհանքը, — ասաց նա: 
— Դրամները չհանձնել ուղղակի պարտատիրոջ ձեռքը, այլ.. Ես ձեզ բարեկամաբար խորհուրդ եմ տալիս, որ այդպիսի ձևեր երբեք չգործադրեք ձեր վեպերի մեջ, որովհետև դրանք նույնքան հակագեղարվեստական կլինեն գեղեցիկ գրականության մեջ, որքան վտանգավոր են կյանքի մեջ: 
Հավատացած եմ, որ այս րոպեին դուք լիովին զգում եք այդ, ուստի վերջացնենք այս տխուր միջադեպն այսպես...
Նա մոտեցավ նախասենյակի դռանը, բաց արեց և սկսեց կանչել.
— Կիրակո՛ս, Մարտիրո՛ս, Սերո՛բ, Քերո՛բ:

Ներս վազեց ծառան ինչ-որ ծամելով և մտնելիս կուլ տվեց շտապով:

— Անունդ ի՞նչ է, — հարցրեց Վահանը:

— Խաչի:

— Խաչի, այս րոպեիս ջեբիցս մանր փող թափվեց. էգուց տունը որ սրբելու լինիս, հավաքիր, քեզ լինի:

— Հըմի կըհավաքեմ, — ասաց ծառան, աչքն ուրախությամբ ման ածելով հատակի վրա:

— Չէ, էգուց, հիմա գնա:

Ծառան կամաց դուրս գնաց, աչքը չհեռացնելով հատակից:

Վահանը մոտեցավ գրասեղանին, ծոցից հանեց իր ահագին թղթապանակը, երեսունհինգ ռուբլին մեջը դրեց, թղթապանակը նորից ծոցը կոխեց և վերցրեց սիգարը:

— Ես ձեզ չեմ մեղադրում, — ասաց նա: 
— Պարտքի, մանավանդ հնացած պարտքի հատուցումը միշտ անախորժ է լինում: 
Բայց կարող էիք և չվճարել ես ձեզ չստիպեցի: 
Դուք կամեցաք ինձ վիրավորել և քիչ մնաց, որ հասնեիք ձեր նպատակին, թեև այդ բանը երեսունհինգ ռուբլուց շատ ավելի թանկ կնստեր ձեզ... 
Բայց ես ավելի լավ եմ համարում վիրավորելու տեղ շնորհակալ լինել ձեզնից, որ, վերջապես, վճարեցիք ինձ հասանելի գումարը, որից վաղուց արդեն ձեռք էի վերցրել: 
Այս էլ պետք է խոստովանեմ, որ չնայելով քիչ մնաց ինքս ինձ կորցնեի, դուք ինձ վրա շատ լավ տպավորություն թողիք, դուք լիովին ապացուցեցիք, թեև մի քիչ ոչ սիրուն ձևով, որ պատվասեր մարդ եք, իսկ պատվասեր մարդկանց չի կարելի չհարգել: 
Ես ձեզ հարգում եմ:

Բադամյանը լսում էր նրան կատարելապես ապշած և չէր հասկանում, թե ինչ է ասում նա այդքան երկար և այդքան հանգիստ ու անվրդով ձայնով: 
Նա միայն տեսնում էր իր առջև սարի պես կանգնած հսկայական մի մարմին, մի ժպտուն չաղ դեմք և հաստ մատների մեջ մի հաստ սիգար, որի ծուխը կամաց վերև էր բարձրանում և սենյակի օդն ապականում անտանելի ծանր հոտով: 
Նրան թվաց, թե այդ անտանելի հոտն է պատճառը, որ ինքն այդպես խեղդվում է:

— Պարոն, մի՞թե դուք մտադիր չեք այս գիշեր ինձ հանգիստ թողնելու, — հարցրեց նա զարմացած:

— Շատ ցավում եմ, պարոն Բադամյան, որ իմ հեռանալուց հետո էլ չպիտի կարողանաք հանգստանալ: 
Դուք հենց սկզբից սխալ տոն բռնեցիք, սկսեցիք բարձր նոտերից և հենց սկզբումն էլ ձեր ձայնը խզվեց, իսկ այժմ, երբ դուետը դեռ չենք վերջացրել, դուք արդեն հոգնել եք: 
Նշանակում է ծանոթ չեք վիճաբանության ձայնագրությանը:

Բադամյանն այլևս ոչ մի խոսք չարտասանեց և վճռական քայլերով դիմեց դեպի հարևան սենյակի դուռը:

— Ո՞ւր եք գնում, — հարցրեց Վահանը և իր հսկայական մարմնով փակեց նրա ճանապարհը:

Բադամյանը կանգ առավ և նայեց նրա փորին այնպիսի մի ատելությամբ, որ եթե ձեռքին դաշույն ունենար, փորոտիքը կթափեր:

— Մի՞թե ես ազատ չեմ իմ տանը, — հարցրեց նա զգալով, որ ջղային դողը նորից բռնում է իր մարմինը:

— Դա ի՞նչ խոսք է, պարոն Բադամյան, ձեր տան մեջ դուք ինքնակալ թագավոր եք: 
Բայց այս բանը պետք է վերջացնե՞նք, թե ոչ:

— Մենք արդեն վերջացրինք:

— Փողի հաշի՞վը: 
Այո, վերջացրինք: 
Բայց ա՞յն, որի համար եկել եմ:

— Ես ձեզ ասացի, որ ձեր միջամտությունը չեմ ընդունում: 
Լսո՞ւմ եք, չեմ ընդունում: 
Իսկ եթե ուզում եք ֆիզիկական ուժ գործ դնել ինձ վրա այստեղ, իմ տան մեջ, կարող եք. ես ձեզ արգելք չեմ լինիլ:

— Է՛, պարոն Բադամյան, այդ չեղավ, այդ բանը չպետք է ասեիք ինձ: 
Թո՞ւրք եմ, ինչ է, որ եկել եմ բռնելու ձեր կոկորդից, թե ուզեք-չուզեք՝ պետք է երկրպագություն տաք Մահմեդին: 
Ֆիզիկական ուժս որ ուզենայի գործ դնել գործ կդնեի այն ժամանակ, երբ դուք կատարելապես իրավունք տվիք ինձ այդ անելու համար՝ դրամներն օդային ճանապարհով ուղղելով դեպի ինձ: 
Բայց տեսաք, որ ես զսպեցի ինձ, ուրեմն էլ ինչի՞ց եք վախենում:

— Շատ սխալվում եք, որ կարծում եք, թե վախենում եմ: 
Ես միայն ուզում եմ հասկացնել ձեզ, որ դուք իրավունք չունիք խառնվելու այս գործին:

— Պարոն Բադամյան, մի համառեք, թե չէ բանը որ համառության գա, ես ձեզ հավիտյան հանգիստ չեմ թողնիլ: 
Բայց ես չեմ ուզում ձեզ պես համառել և, իբրև բարեկամ, ասում եմ ձեզ, որ եթե քրոջիցս ձեռք չվերցնեք, մեծ աղետ կբերեք... ձեր գլխին:

— Այդ իմ գիտենալու բանն է:

— Հա, իհարկե: 
Բայց եթե այդ աղետը բերեք և նրա՞ գլխին:

— Այդ թող ծանրանա իմ խղճի վրա:

— Բայց այդ շատ քիչ չի՞ լինիլ...
— Այդ այնքան շատ կլինի, որ դուք հասկանալ անգամ չեք կարող...
— Դուք կարծո՞ւմ եք: 
Շատ բարի: 
Թող ձեր ասածը լինի ես հանգիստ կթողնեմ ձեզ: 
Բարի գիշեր: 
Ես կատարեցի իմ պարտքը:

Եվ Վահանը, լայն ու հաստատուն քայլերով դուրս գնաց: 
Մի-երկու րոպեից հետո Բադամյանը լսեց նրա ձայնը ներքևից, փողոցից:

— Խաչի, փողերը հավաքես, հա՛, մոռանաս ոչ:

— Էսա հվաքելու եմ, աղա, — լսվեց ծառայի ձայնը:

Կառքը շարժվեց և անիվներն ահագին դղրդյուն բարձրացրին քարած փողոցում գիշերային անդորրության մեջ:

Ծառան ներս պրծավ, բայց նույն րոպեին էլ քարացավ, դեմ առ դեմ հանդիպելով տիրոջ վառված աչքերին:

— Դո՛ւրս կորիր, — հրամայեց Բադամյանը:

Ծառան տեղից անգամ չշարժվեց. ապուշ էր կտրել:

Բադամյանը բռնեց նրա ուսերից, շուռ տվեց և ձեռքերի ամբողջ թափով դուրս շպրտեց նրան նախասենյակ:

— Եթե դու կհամարձակվես այս տեղերից մի կոպեկ անգամ վերցնել գլուխդ կջախջախեմ, — ասաց նա: 
— Էգուց հավաքիր և տար իրեն տուր, տեղը կասեմ. Ես քեզ ուրիշ փող կբախշեմ, — ավելացրեց նա ավելի հանգիստ ձայնով և դուռը փակեց:

12
Նա մոտեցավ լուսամուտին և նայեց վերև: 
Երկինքը մութն էր. ոչ մի աստղ չէր երևում: 
Օդն առաջվա պես ծանր էր ու հեղձուցիչ: 
Փողոցը լուռ էր: 
Հեռվից բավական որոշակի լսվեցին քաղաքային տան ժամացույցի հատու զարկերը: 
Բադամյանը սկսեց համարել մեքենայաբար: 
Ժամը տասնմեկն էր:

Մի թեթև շրշյուն գրավեց նրա ուշադրությունը, և նա շուռ եկավ ակամա: 
Հարևան սենյակի դուռը բացվեց, և ներս մտավ մի կին ասուեգործ մի սև շալ գլխին, որի մեջ երևում էին աչքերն ու քիթը միայն: 
Կինը մտավ կամաց և շալը վերցրեց: 
Բադամյանը հանկարծ ետ ընկավ և ձեքերով ամուր բռնեց լուսամուտի տախտակը: 
Նրա առջև կանգնած էր Մանեն բարձրահասակ ու նիհար: 
Մանեն նախ նայեց շուրջը, հետո նրան և հարցրեց.
— Գնա՞ց:

— Գնաց, — արձագանքեց Բադամյանը և մտածեց. «իհարկե, սա երազ է...»
Մանեն երկու ձեռքով ուղղեց մազերը, նստեց և նորից նայեց Բադամայնին: 
Նրա բոլոր շարժումների և հայացքի մեջ տարօրինակ հանգստություն էր նկատվում:

— Այսօր ես նրան ասացի նույնը, ինչ որ այժմ դուք ասացիք, — խոսեց նա վերին աստիճանի խաղաղ ձայնով: 
— Ես նրան ասացի, որ նրա համար հարյուր ֆրանկն ավելի մեծ արժեք ունի, քան թե... նա անտանելի մարդ է, անտանելի մանավանդ այն ժամանակ, երբ ինքդ կատաղում ես, իսկ նա հանգիստ ժպտում է, ծխում իր զզվելի սիգարը և ոչ մի խոսքով չի ընդհատում քեզ. իսկ երբ որ վերջացնում ես, այնպիսի բան է ասում, որ կարծում ես, թե օձ խայթեց: 
Երբ նա պաշտպանում էր ինձ ձեր առաջ, քիչ էր մնում դուրս գայի և ասեի, որ ես ևս չեմ ընդունում իր միջամտությունը:

«Սա երազ է... անպատճառ երազ է, — մտքումը կրկնում էր Բադամյանը, կարծես լուսամուտի տախտակից գամված: 
— Այսօրվա դեպքից հետո սա ինձ մո՞տ... 
Անկարելի բան է..»:

— Կառքը որ տեսա, մտա բակի դռնից, — շարունակեց Մանեն: 
— Ծառան ասաց, որ մարդ կա ձեզ մոտ և բերեց ինձ այն սենյակը: 
Ձայնից իմացա, որ նա է: 
Ուզում էի հեռանալ, բայց... ջգրու մնացի և, եթե մի քիչ էլ շարունակեր, դուրս կգայի անպատճառ:

«Անկարելի բան է, անկարելի բան է…», — մեքենայաբար կրկնում էր Բադամյանը մտքի մեջ, աչքը չկարողանալով հեռացնել նրա անվրդով դեմքից:

— Ինչո՞ւ եք ինձ այդպես նայում, — հարցրեց Մանեն կամաց:

— Որովհետև... չեմ հավատում, թե այդ դուք եք:

Մանեն աչքերը վայր թողեց և նկատելի կերպով կարմրեց:

— Իրավունք ունիք: 
Ես էլ չեմ հավատում, թե այս ես եմ, — ասաց նա ավելի ևս կամաց և, կարճ լռությունից հետո ավելացրեց. — Այսօր ես վիրավորեցի ձեզ... 
Եկել եմ ներողություն խնդրելու:

Բադամյանը հանկարծ պոկ եկավ լուսամուտի տախտակից, կարծես մի բան ուժեղ թափով առաջ նետեց նրան, բայց նա առաջ գնալու տեղ դարձավ և լուսամուտից նայեց վերև, մութ երկնքին:

— Ես հասկանում եմ ձեզ, — ասաց նա: 
— Ուզում եք հասկացնել, որ ե՛ս ներողություն խնդրեմ ձեզնից:

Մանեն նայեց նրան զարմացած:

— Ի՞նչ բանի համար:

— Այն նամակի...
— Բայց չէ՞ որ դուք չեք այն նամակի հորինողը:

Բադամյանը դարձավ դեպի Մանեն և նայեց նրան մռայլ հայացքով:

— Մի՞թե դեռևս կարծում եք, թե ես եմ, — հարցրեց նա խուլ ձայնով:

Մանեն վեր թռավ տեղից. շալն ընկավ նրա ոտների տակ:

— Ո՛չ, աստված վկա, ո՛չ, Բադամյան, — կանչեց նա եռանդով: 
— Ճիշտ է, այսօր ես ձեզ ասացի այդ բանը, բայց այն րոպեին հաշիվ չէի տալիս ինձ, թե ինչ եմ ասում, թե որքան խոր վիրավորանք եմ հասցնում ձեզ այդպիսի մի մեղադրանքով: 
Ես չափազանց զգայուն եմ, շատ շուտ եմ բորբոքվում, երբ տեսնում եմ, որ շոշափել են զգացումներս, թեև շուտով էլ զգաստանում եմ, երբ տեսնում եմ, որ ես էլ չափն անցել եմ: 
Այն րոպեին, երբ վիրավորեցի ձեզ, գրեթե նույն րոպեին էլ զգացի, որ անարդար կերպով եմ վարվել ձեզ հետ: 
Եվ իմ ասած խոսքերի բոլոր ծանրությունն ավելի ու ավելի զգացի այն ժամանակ, երբ դուք արդեն գնացել էիք: 
Չեք կարող երևակայել թե ամբողջ օրն ի՛նչպես տանջվել եմ այդ գիտակցությունից: 
Վերջն այլևս չկարողացա դիմանալ և... ինչպես տեսնում եք, եկել եմ ներողություն խնդրելու:

— Այդ մի՛ ասեք, Մանե, մի ասեք այդ, — բացականչեց Բադամյանը: 
— Ես էլ, աստված միայն գիտե, թե ինչպես եմ անցկացրել ամբողջ օրը, բայց մի րոպե անգամ չեմ կասկածել թե ես արժանի չեմ եղել ձեր խստությանը, իսկ այժմ առավել ևս զգում եմ, որ հանցավոր եմ ձեր առաջ: 
Նամակը գրված է այն ձևով, որ խամ մարդը դժվար թե չհավատա: 
Բայց բանն այն է, որ ես ճանաչում եմ ձեր ամուսնուն և գիտեմ, որ նա այդպիսի բաներ անողը չէ և չի կարող անել: 
Այդ բանին ես հաստատ համոզված էի և այն էլ գիտեի փորձով որ խմբագրությանն ուղղված նամակները մեծ մասամբ գրված են լինում անձնական հաշիվներից, հետևաբար, սուտ ու շինծու են լինում: 
Բայց և այնպես այդ բոլորը գիտենալով հանդերձ, ես թույլ տվի ինձ ձեր ամուսնուն ձեր առաջ անվանելու անբարոյական և հրեշ, և իբրև ապացույց ցույց տվի ձեզ մի նամակ, որի ստությանն առաջուց համոզված էի, կնշանակի՝ ես ուզում էի ձեզ խաբել: 
Սա այնպիսի մի գարշելի վարմունք էր իմ կողմից, որ եթե դուք ներեք, ես ինքս ներել չեմ կարող երբեք:

Բադամյանն ինքն իր դեմ զգացած զայրագին նողկանքով դեմքը շրջեց Մանեից, կարծես ամոթահար, և ավելացրեց.
— Ես վա՛տ, անազնի՛վ, ցա՛ծ մարդ եմ…
Մանեն արագորեն մոտեցավ նրան:

— Իզուր եք ձեզ այդքան նվաստացնում, — շշնջաց նա զգացված: 
— Դուք վատ չեք, ո՛չ, չե՛ք: 
Եթե լինեիք, ես այդ վաղուց կզգայի: 
Լսո՞ւմ եք... լսո՞ւմ ես, Աշոտ, կզգայի որովհետև անկարելի է, որ վատությունը չզգամ:

— Ինչպես գգացիք այսօր…
— Այսօր ուրիշ բան էր: 
Այսօր ես չափազանց վրդովված էի, որովհետև նամակն այնքա՛ն անխիղճ զրպարտություն էր բովանդակում, որ անկարող էի չվրդովվել: 
Քո կարծեցյալ վատությունը չէ պատճառը, որ ցույց տվիր ինձ այն նամակը, այլ ե՛ս եմ, ե՛ս, որ այնքան սիրում և միևնույն ժամանակ այսքան տանջում եմ քեզ իմ դժբախտ բնավորության պատճառով: 
Քո վարմունքն ես համարում եմ խելացնոր մի քայլ, որ դու արիր անշուշտ հուսահատությունից: 
Այսօր ես շատ եմ մտածել և այն եզրակացությանն եկա, որ դու այն նամակը դարձյալ ցույց չէիր տալ ինձ, եթե պատասխանս այնքան վճռական չլիներ: 
Այդպե՞ս է, թե ոչ: 
Ասա: 
Նա՛յիր ինձ:

Բադամյանը նայեց նրա աչքերին — թախծալի աչքերին, որոնք, սակայն, այդ րոպեին շոյում, փայփայում էին նրան այնպիսի մի քնքշանքով, որպիսին Բադամյանն առաջին անգամն էր տեսնում Մանեի աչքերի մեջ: 
Նա ակամա ծունկ խոնարհեց այնքա՛ն տարօրինակ և այնքա՛ն սիրելի այդ կնոջ առաջ, առավ նրա ձեռքը և շրթունքները հպեց այդ նիհար, քնքուշ ձեռքի վրա անհուն երանությամբ, սրբազան երկյուղածությամբ, այնպես` ինչպես հավատացյալ մարդը համբուրում է հրաշագործ մի սուրբ պատկեր:

Մանեն նստեց, թեթևակի խոնարհվեց նրա գլխի վրա և, ազատ ձեռքով կարծես ինքնամոռացության մեջ, սկսեց շոշափել ու շոյել նրա փափուկ երկայն մազերը:

Այդ լուռ տեսարանը տևեց մի երկու րոպե: 
Վերջապես Բադամյանը բարձրացրեց գլուխը և նայեց վերևից իրեն նայող քնքշանքով լի թախծալի աչքերին:

— Մինչև այժմ ես ձեզ չէի ճանաչում, — ասաց նա աղոթողի պես շշնջալով, — իսկ այժմ ինձ թվում է, թե ճանաչեցի միանգամից: 
Եղբայրդ ասում էր, թե դու քրիստոնյա ես: 
Ո՛չ, դու ավելի ես, քան քրիստոնյա, դու սուրբ ես, դու հրաշագործ ես, դու իմ կուռքն ես: 
Ես անհավատ մարդ եմ, բայց ոչ մի հավատացյալ մարդ չի կարող զգալ այն, ինչ որ ես եմ զգում այս րոպեին, այսպես, առաջդ չոքած, աչքերիդ նայելիս, այս խորհրդավոր ժամին, այստեղ, մենակ, իմ տան մեջ, այսօրվա խոսակցությունից հետո... 
Ես ոչ թե սիրում, այլ պաշտում եմ քեզ... պաշտո՛ւմ... պաշտում... 
Տուր ինձ, տուր ինձ ուրիշ ավելի զորեղ մի բառ, որի մեջ դնեմ հոգիս և վերջին շնչիս հետ փչեմ ոտներիդ առաջ...
Բադամյանը գրկեց Մանեի ոտները և սկսեց համբուրել նրա ծնկները ջերմորեն և կրքոտությամբ…
Մանեն հանկարծ նայեց լուսամուտին և փորձեց հեռացնել նրա ձեռքերը:

— Բավական է... վեր կաց, — շշնջաց նա:

Բադամյանն ավելի պինդ կպավ նրա ծնկներին:

— Ոչ, թող մնամ այսպես... թող պաշտեմ քեզ... 
Ես ուզում եմ մեռնել ոտներիդ առաջ... այսպե՛ս... այսպե՜ս…
— Աղաչում եմ, վեր կաց: 
Լուսամուտը բաց է, մեզ նայող կարող է լինել:

— Թեկուզ ամբողջ աշխարհը նայի: 
Դու ի՛մն ես, ի՛մն ես, ի՛մն ես... 
Ես կճղեմ կուրծքս, կնստեցնեմ քեզ հոգուս մեջ և հոգուս հետ էլ կարձակեմ...



 --------------------------------------- 


Մանեին թվաց, թե երկու օձ երկաթի օղակներով փաթաթվում են իր կռների տակ և սարսափելի ուժով ներքև են քաշում իրեն: 
Միևնույն ժամանակ իր առաջ տեսավ տարօրինակորեն փայլող երկու աչքեր և դեմքի վրա զգաց մի տաք շնչառություն ծանր ու հատու: 
Այդ բոլորը համ անհունորեն քաղցր, համ սարսափելի էր նրա համար...
Հանկարծ նա բռնեց Բադամյանի ցնցողաբար սեղմող ձեռքերից, տարօրինակ բուռն ուժով դեն հրեց նրան, վեր թռավ տեղից և արագորեն դիմեց դեպի այն դուռը, որտեղից մտավ:

Բադամյանը մի ոստյունով ցատկեց չոքած տեղից վազեց դեպի նա:

— Մանե՛...
— Չհամարձակվե՛ք մոտենալ ինձ, — հրամայեց Մանեն, արագորեն դառնալով:

Բադամյանը կանգ առավ և կատարյալ հուսահատությամբ նայեց նրա հրացայտ աչքերին:

— Մանե... ի սեր աստծո... 
Խնդրում եմ, աղաչում եմ, մի գնա: 
Ես կզսպեմ ինձ, ես կքաշվեմ ահա այն անկյունը, կուչ կգամ ծեծված շան պես և ամենևին չեմ մոտենալ քեզ, միայն մի՛ գնա, կա՛ց...
Պաղատագին հայացքով նա փորձեց առնել Մանեի ձեռքը, բայց Մանեն թույլ չտվեց, շալը թռցեց հատակից, ծածկեց գլխին և նորից դիմեց դեպի դուռը: 
Բադամյանին թվաց, թե խելքը կորցնում է: 
Ինքն էլ չհասկացավ թե ինչպես՝ կտրեց Մանեի աոջևը և ամբողջ մարմնով կապեց դուռը:

Մանեն նայեց նրա խելակորույս աչքերին և ակամա ետ ընկավ սարսափահար:

— Ի՞նչ եք ուզում ինձնից, — շշնջաց նա:

— Ուզում եմ, որ մնաս, — ասաց Բադամյանը ծանր շնչելով և մեջքի բոլոր ուժով սեղմվեց դռանը:

— Զոռո՞վ եք ուզում պահել:

— Այո՛ — շեշտեց Բադամյանը, պղտորված աչքերը փայլեցնելով նրա վրա և շրթունքները կծոտելով:

Մանեն նայում էր նրան համ սարսափած, համ ապշած: 
Նրան թվում էր, թե իր ճանաչած այնքան սիրելի, այնքան խոնարհ, այնքան քաղաքավարի Բադամյանի տեղ իր առջև տեսնում է այժմ բոլորովին անծանոթ, կատարյալ վայրենի մի մարդ, որի լոկ տեսքը զարհուրանք էր ազդում նրան:

— Բադամյան, հասկանո՞ւմ եք ինչ եք անում, — նորից շշնջաց նա:

— Լիովին: 
Ես ուզում եմ որ դու մնաս: 
Եվ պետք է մնաս...
— Բռնությո՞ւն եք ուզում գործ դնել:

— Գործ կդնեմ, եթե չմնաս... անպատճառ գործ կդնեմ, եթե չմնաս քո կամքով... 
Եվ մեղավորը ես չեմ լինիի դու կլինես, որովհետև…	Ինչո՞ւ ես եկել ինձ մոտ... ներողություն խնդրելու համար ուրիշ ճանապարհ կար. կարող էիր նամակ գրել, եթե ինձ հասցրած վիրավորանքի համար հանցավոր էիր զգում քեզ... 
Բայց չպետք է գայիր ինձ մոտ... 
Եկել ես, պե՛տք է մնաս...
— Բադամյան, ուշքի եկեք, — այս անգամ գրեթե ճչաց Մանեն:

— Անհոգ կաց, ուշքս դեռևս գլխիս է, բայց շուտով կկորցնեմ, եթե չմնաս քո կամքով... 
Կարծում ես, ես չե՞մ հասկանում ինչ եմ անում: 
Շատ լավ հասկանում եմ, բայց ուրիշ հնար չունիմ, որովհետև... 
Կրկնում եմ, ինչո՞ւ ես եկել ինձ մոտ... այն էլ այս ժամին... 
Ի՞նչ գործ ունիս դու այստեղ... իմ տանը... մենակ... գիշերով... այս էլեկտրականացած օդի մեջ, որից, ահա, շնչասպառ եմ լինում ես... ինչո՞ւ թույլ տվիր, որ գրկեմ քեզ համբուրեմ ծնկներդ... 
Առաջ երբեք թույլ չես տվել... 
Այս առաջին անգամն էր…	Իսկ ես ամբողջ երեք տարի է, որ ցանկանում եմ քեզ, միմիայն քեզ, աշխարհիս բոլոր կանանց մեջ քեզ... 
Ես մարդ եմ, քար չեմ…	Դու բորբոքեցիր ինձ, վառեցիր իմ ամբողջ արյունը և փախչում ես... 
Չեմ թողնիլ... 
Տեսնո՞ւմ ես, գերբնական ուժ եմ գործ դնում, որ զսպեմ ինձ, չգազանանամ, որովհետև դու այստեղ ես և անմատչելի... 
Ես սիրում եմ քեզ, բայց ատում եմ քո առաքինությունը, որ ինձ այսքան չարչարելուց հետո, այժմ իսկ, այս վճռական ժամին ուզում է արգելք լինել իմ երջանկությանը... 
Ես կխլեմ քեզնից այդ առաքինությունը, կթավալեմ ցեխի մեջ, եթե կամովին չհրաժարվես նրանից…	Ես կանեմ ամեն բան, կանգ չեմ առնիլ ո՛չ մի բանի առաջ, նույնիսկ սոսկալի մի ոճրագործ կդառնամ, եթե չմնաս…	Այժմ կամ այլևս եբե՛ք…	Լսո՜ւմ ես, այժմ կամ այլևս երբե՛ք... 
Դու իմը պիտի լինիս, իմը այժմ իսկ, ա՛յս րոպեին ի՛մը անպատճառ և ինչ գնով ուզում է լինի, նույնիսկ իմ մահու գնով, նույնիսկ քո մահու գնով... 
Իմացիր, որ եթե նույնիսկ մեռնես իմ ձեռքերի մեջ, ես կտիրապետեմ քո դիակին:

Մանեն, սարսափից իրեն կորցրած, նայեց շուրջը: 
Նրա աչքովն ընկավ նախասենյակի դուռը, և նա վազեց այն կողմը: 
Բայց Բադամյանն այստեղ էլ փակեց նրա ճանապարհը: 
Նա կատարելապես նման էր խելագարի. աչքերը լցվել էին արյունով և նայում էին անախորժ պղտոր փայլով, երկայն մազերը թափվել էին ճակատի և ականջների վրա ցան ու ցիր, դեմքը կարմրել և ծածկվել էր ճարպոտ քրտինքով: 
Նա գրեթե շնչասպառ էր լինում ծանր շնչելուց և դուռն ի վեր ցից կանգնած ամբողջ մարմնով դողում էր ուժգին տենդով բռնված մարդու պես:

— Չեմ թողնիլ, որ գնաս, — ասում էր հևալով: 
— Քեզ էլ, ինձ էլ կմորթեմ, և չե՛մ թողնի, որ գնաս... 
Վճռվա՛ծ բան է. ես պիտի կործանեմ քեզ, քո առաքինության համար և քեզ հետ միասին պիտի կործանեմ ինձ...
Մանեն երկու ձեռքի ափերը սեղմեց քունքերին, դեմքն առաջ տարավ դեպի Բադամյանը և, չռած աչքերով նայելով նրան, շշնջաց այս անգամ ոչ այնքան սարսափած, որքան ծայրահեղորեն ապշած:

— Բադամյա՛ն, մի՛թե այդ դուք եք... դո՛ւք...
Բադամյանը ցնցվեց և ապա անշարժացավ: 
Երկար ժամանակ նա անմիտ հայացքով նայում էր Մանեի չռած աչքերին ծանր մղձավանջից արթնացողի պես, հետո դանդաղորեն ետ քաշեց երեսին ցրված մազերը, և երկարատև ծանր մի հառաչանք նկատելի կերպով բարձրացրեց ու ցածրացրեց նրա կուրծքը: 
Նրա վերին աստիճանի լարված ջղերն արագորեն թուլացան, և գլուխը կախ ընկավ կրծքին: 
Առժամանակ նա կարծես ուժ չուներ այլևս ոչ խոսելու և ոչ տեղից շարժվելու, հետո կամաց ետ քաշվեց, բաց արեց դուռը և, առանց գլուխը բարձրացնելու, շշնջաց ընկճված, ուժասպառ ձայնով.
— Գնացեք...
Մանեն բնազդաբար առաջ ընկավ և դուրս վազեց նախասենյակ: 
Սանդուղքից իջնելիս քիչ մնաց գլորվեր ներքև: 
Փողոցու տան բակից դուրս թռավ մի փոքրիկ շուն անախորժ ծկլթոցով և բռնեց նրա փեշից: 
Բայց Մանեն գրեթե չզգաց այդ բանը և շանը երկար տեղ քարշ էր տալիս իր հետևից: 
Շունը նրա փեշը բաց թողեց այն ժամանակ, երբ Մանեն մեքենայաբար կանգ առավ, բռնեց փեշից և ձիգ տվեց. շունը, գլորվեց և ետ փախավ ավելի անախորժ ծկլթոցներով:

Մանեն շարունակեց վազել:

Գիշերով սաստիկ մութն էր, փողոցներն ամայի: 
Երկինքը ծածկված էր սև ամպերով և մերթ ընդ մերթ փայլատակում էր: 
Ծանր, տաք, անշարժ օդը հագեցած էր էլեկտրականությամբ: 
Հեռվից ամպերի խուլ գոռոց էր լսվում:

Մանեն վազում էր առանց ետ նայելու: 
Նրան թվում էր մերթ, թե փողոցները սաստիկ երկար են, թե տունը շատ հեռու է, թե ահա, որտեղ որ է՝ պիտի ընկնի ճանապարհին վախից և հոգնությունից անշնչացած, և մերթ` թե երազումն է կատարվում գիշերային այդ ճանապարհորդությունը լապտերներով հազիվ լուսավորված ամայի փողոցներով, երկնքի վայրկենական փայլատակումների և սև ամպերի զարհուրելի որոտի տակ:

Հանկարծ նրան թվաց, թե մեկը վազում է հետևից և կանչում:

— Մանե՛, Մանե՛...
Նա սոսկումով կանգ առավ և ետ նայեց: 
Արագ քայլերով հասավ նրան Բադամյանը:

— Մի վախենաք, ես եմ, — ասաց նա սաստիկ հևալով: 
Մանեն ձայն անգամ չհանեց և նույն արագ քայլերով առաջ անցավ:

Բադամյանը հետևեց նրան: 
Նա լարել է ոտների բոլոր, ուժը, որ ետ չմնա Մանեից, բայց և այնպես Մանեն մի քանի քայլ միշտ առաջ էր վազում նրանից:

— Ինչո՞ւ եք վազում, — ասաց Բադամյանը: 
— Եթե այնտեղ ոչինչ չարեցի, կնշանակի այլևս ոչինչ չեմ անիլ: 
Ես ուզում եմ միայն անվտանգ տուն հասցնել ձեզ:

Մանեն դանդաղեցրեց քայլերը: 
Բադամյանը հավասարվեց նրան, և այժմ նրանք առաջ անցան կողք-կողքի: 
Երկար տեղ նրանք քայլում էին լուռ: 
Բադամյանը վերցրել էր գլխարկը և թաշկինակով սրբում էր քրտնած ճակատն ու վիզը: 
Երկինքը փայլատակում էր ավելի ու ավելի հաճախ և այն աստիճան խիստ, որ փողոցի սալահատակն ու տների մութ զանգվածները լուսավորվում էին ցերեկի պես: 
Որոտն ևս մոտենում և սաստկանում էր հետզհետե, կարծես հսկայական մի գունդ հանկարծ պայթում և խոշոր ու մանր բեկորների վերածված` գոռգռալով գլորվում էր թիթեղյա մի մեծ տանիքի վրա:

— Երբ ես ձեռքս բարձրացրի և ուզում էի ապտակ տալ ձեր եղբորը, բայց չտվի, — խոսեց Բադամյանը շունչը ետ բերելուց հետո, — նա ասաց «բռավո» և ավելացրեց, որ եթե ես այդպիսի մի վայրկյանին կարողացա զսպել ինձ, կնշանակի, որ ես տղամարդ եմ: 
Տղամարդ բառը շեշտեց, որովհետև ուզում էր հասկացնել, որ ես վախկոտ եմ: 
Իրավունք ուներ, որովհետև ես իսկապես վախկոտ եմ: 
Վախկոտ եմ վճռական վայրկյանին: 
Մարդ նախ չպիտի դիմի վատ բանի, բայց որ դիմեց, պետք է մինչև վերջը գնա: 
Թող անկումը կատարյալ լինի, այդ ավելի լավ կլինի: 
Այլապես կիսաճանապարհին կանգ առնելով՝ բանը չի դրստվի, վատությունը կմնա վատություն, և այլևս ոչ մի բանով, ոչ մի զղջումով չի կարող վերականգնել քո նախկին բարի անունը: 
Ամանը ընկավ կոտրվեց, և հազար կոծկիր, այլևս չես կարող ամբողջացնել... 
Ես դեռ լավ չեմ ուշքի եկել, մտքերս ու զգացմունքներս խառնվում են իրար, չեմ իմանում ինչ եմ մտածում. ինչ եմ զգում: 
Բայց մի բան այնպես պարզ է ինձ համար, ինչպես երբեք, ես հրեշ եմ, սարսափելի մի հրեշ, որի մեջ ամենաքնքուշ, ամենանվիրական զգացումը լծորդվում է ամենակեղտոտ, ամենաբիրտ, ամենազզվելի բնազդի հետ... 
Սոխակը վարդի մեջ աղբ է որոնում, — սրանից էլ ավելի աննորմալ բա՞ն... 
Ես հիվանդ եմ, բարոյական հիվանդ, խիստ վտանգավոր հիվանդ... 
Այս ես չգիտեի, այս գիծը ես նոր զգացի իմ մեջ…	Եվ այս բանը առաջին անգամ՝ զգացի այնտեղ... դռան մոտ... նույն այն վայրկյանիս, երբ հարցրիք ապշած՝ «Մի՞թե այդ դուք եք…»: 
Դժբախտաբար, այդ ես էի…	նոր հասկացա, որ ես էի. — և այս րոպեին ի՛նչ չէի տալ, միայն թե այդ ես չլինեի...
Բադամյանը լռեց և, խիստ, հուզմունքի մեջ, ձեռքի ափով շփեց տաքացած ճակատը:

Մանեն քայլում էր նրա հետ կողք-կողքի, բայց նրանից մի քիչ հեռու պահելով իրեն: 
Նա վայրկյան առ վայրկյան փակում էր աչքերը փայլատակումների ժամանակ և ուշի ուշով ականջ դնում Բադամյանի խոսքերին, որոնցից շատերը, սակայն, խլանում էին որոտի ձայների մեջ:

— Ա՛խ, այսօրվա օ՛րը, այս չարաբաստիկ օրը, — հառաչեց Բադամյանը հոգեկան ծանր տանջանքով: 
— Եթե՜ կարողանայի մոռանալ և մոռացնել տալ... 
Որ մտածում եմ, թե ինչքա՛ն բան և ի՛նչ կորցրի, այս մի օրում նախ առավոտյան՝ ձեր տանը, հետո այժմ` իմ տանը... 
Այս ի՞նչ չար ոգի էր, որ եկավ փորձեց ինձ այսօր և խլելով ինձնից այն բոլորը, ինչ որ լավ էր և մաքուր, թողեց իմ մեջ միայն տիղմ և ապականություն... 
Ես ատում եմ ձեր եղբորը, բայց…	չեմ կարող չհարգել նրան: 
Նա խելոք մարդ է. այնպե՛ս թափանցում է մարդու ներքինը... և շիտակ է, ամեն բան ասում է մարդու ճակատին: 
Նա շատ բան ասաց ինձ, բայց և շատ բան չասաց անշուշտ... 
Երևի խնայում էր: 
Ես այժմ կհամբուրեի նրա ձեռքն ու շրթունքները, եթե այս րոպեին մոտս լիներ, պինդ ապտակեր ինձ, այնպես պինդ, որ աչքերիցս կայծեր ցայտեին, և ասել, որ ես... պի՛ղծ մարդ եմ, շուն եմ... որ ես սրբությունը մոտեցել եմ անմաքուր ձեռքերով, պժգալի զգացումներով, գարշելի ցանկություններով... 
Մինչդեռ ես ա՛յդ չէի ուզում, երկինքը վկա, Մանե, այդ չէի ուզում: 
Ես ուզում էի ձեզ դարձնել իմ Լաուրան, իմ Բեաթրիշեն, իմ Մադոննան... 
Օ՛, թո՛ղ կայծակ ընկնի գլխիս, եթե այսուհետև...
Նա հանկարծ լռեց զարհուրանքով, կանգ առավ և աչքերը փակեց ակամա: 
Տեղնուտեղը քարացավ նաև Մանեն, բայց նա չիմացավ՝ աչքերը փակե՛ց, թե չռեց. միայն տեսավ, որ շրջակայքը հանկարծ լուսավորվեց արտասովոր կուրացուցիչ լույսով և այդ լույսն իսկույն էլ հանգավ, որից հետո փողոցն այնպես մթնեց, որ Մանեին թվաց, թե ինքը հանկարծ կուրացավ: 
Անշարժ օդի մեջ տիրեց սպասողական զարհուրելի անդորրություն: 
Մի քանի վայրկյան հետո երկինքը հանկարծ այնպես ճայթեց, որ կարծես փուլ եկավ, և ամբողջ քաղաքը, զրնգզրնգաց ահագնադղորդ ձայներով: 
Ըստ երևույթին, մոտիկ, շատ մոտիկ կայծակ ընկավ: 
Մանեն մեքենայաբար նայեց Բադամյանին, կարծես ստուգելու համար, թե կայծակն արդյոք նրա գլխին չընկա՞վ: 
Բադամյանը կանգնած էր գլուխը բաց, մազերը ցիրուցան և նայում էր երկնքին, զարհուրանքից կաշկանդված: 
Էլեկտրականությամբ հագեցած անշարժ տաք օդի մեջ մի զով հով անցավ: 
Անձրևի մի խոշոր կաթիլ, սառն ու պինդ, դիպավ Մանեի ձեռքին, որով կզակի մոտ բռնած էր գլխին դրած շալի ծայրերը: 
Նա ցնցվեց և հանկարծ առաջ նետվեց:

Բադամյանն ուշքի եկավ այն ժամանակ, երբ Մանեն արդեն փախչում էր, նրանից բավական հեռացած: 
Նա վազեց Մանեի հետևից: 
Այժմ նա ոչինչ չէր մտածում և ոչինչ չէր ցանկանում, մտածում և ցանկանում էր միայն, որքան կարելի է՝ շուտ տուն հասցնի Մանեին, քանի հեղեղը չէր սկսվել: 
Շուտով տուն հասնելու վրա էր մտածում նաև Մանեն, որ շնչասպառ վազում էր նրա առջևից: 
Տանից նա դուրս էր եկել այն ժամանակ, երբ սկեսուրն ու ծառաները քնած էին արդեն, դուրս էր եկել ծածուկ, դուռը փակել էր բանալիով և այդ բանալին այժմ շուտ-շուտ շոշափում էր շրջազգեստիի գրպանի մեջ, ստուգելու համար, թե խո չի՞ կորցրել:

Կարծես հսկայական մի ձեռք ուժգին թափով կոտրատված գծեր էր քաշում սև ամպերի մեջ րոպե առ րոպե, և փողոցները, տները, ամեն բան՝ ինչ որ երևում էր աչքին, լուսավորվում էին վայրկենական կուրացուցիչ լույսով: 
Երկիրը դողում և ահարկու արձագանք էր տալիս երկնքի սպառնագին որոտումներին: 
Անձրևի խոշոր կաթիլները հաճախացան և լսելի կտկտոցով զարկվում էին գետնին կենտ ու կունտ: 
Հեռվից լսվում էր ինչ-որ խուլ շրշյուն, երևի հեղեղն էր, որ մոտենում էր: 
Գետնից սկսեց բարձրանալ արևից այրված փոշու ծանր հոտ, որից օդն ավելի ևս ծանրացավ:

Բադամյանը նորից հավասարվեց Մանեին և աչքերը ման էր ածում չորս կողմը, որ մի կառք գտնի, բայց ամայի փողոցներում շուն էլ չէր հաչում: 
Տների լուսամուտները, փակված էին պինդ և շատ պատուհաններում ճրագ չէր երևում: 
Փողոցային լապտերներն էին միայն, որ ցից-ցից կանգնած էին աջ ու ձախ մեկուսի և որբացած: 
Փողոցի անկյան մանրավաճառը շտապով փակում էր խանութը: 
Հարևան փողոցից գոռգոռալով դուրս եկավ գլուխը ծածկած մի կառք և մտավ մյուս փողոցը: 
Բադամյանը կանչեց, բայց կառապանը կամ չլսեց կամ չլսելուն տվեց, կամ թե ուրիշ մարդ էր տանում: 
Նրանց կողքով արագաքայլ անցավ մի մարդ անձրևակալի տակ պատսպարված: 
Մի ուրիշ մարդ կանգնած էր տներից մեկի բակը դռան առաջ և ուժգին զարկում էր երկաթի մուրճը. մուրճի հարվածները զորեղ արձագանք էին տալիս ներսը` բակում և դուրսը` փողոցում: 
Իրենց փողոցի անկյանը Մանեն կանգ առավ:

— Շնորհակալ եմ, ետ դարձեք. այժմս ես մենակ կգնամ, — ասաց նա արագ, շնչասպառ և ուզում էր հեռանալ, բայց Բադամյանը բռնեց նրա ձեռքից և պահեց:

— Ապասեցեք: 
Մի խոսք... թերևս վերջինը, — կանչեց նա հուսահատական աղերսանքով: 
— Եթե մեռելները զգալիս լինին այն միջոցին, երբ նրանց գերեզման են դնում, ինձ թվում է, թե նրանի պիտի զգան ճիշտ նույնը, ինչ որ ես եմ զգում այս րոպեին, երբ դուք հեռանում եք: 
Եվ ես մեռելի պես անտրտունջ հնազանդվում եմ վիճակիս: 
Բայց ինչ որ մտածելու լինիք իմ մասին, Մանե, աղաչում եմ ջնջեցեք այս մի օրը, այս մի հատիկ օրը ձեր հիշողությունից, և ես…
Մի նոր ահագնադղորդ որոտ խլացրեց Բադամյանի վերջին խոսքերը: 
Մանեն ձեռքը խլեց նրա ձեռքի միջից և շարունակեց վազել իրենց տան փողոցն ի վեր: 
Բադամյանը տեղնուտեղն արձանացավ և դիտում էր նրա ետևից: 
Գիշերային խավարի մեջ Մանեի մութ ստվերը տեսավ միայն մի-երկու անգամ երկնքի վայրկենական փայլատակումների ժամանակ: 
Այնուհետև, այդ ստվերը հալվեց, հալվեց խուլ խավարի հետ: 
Այլևս ոչինչ չէր երևում: 
Երևում էր միայն փողոցի ծայրում վառված լապտերի պղտոր, թախծալի լույսը. որի մեջ կատաղի անձրևը միալար թեք գծեր էր թափում ներքև շեշտակի:

13
Մի բան, որ սաստիկ դող գցեց Մանեի մարմինը, այն էր, որ իրենց տան դիմացը գտնվող տան պատի փողոցով անցնող հեռախոսի լարերի վրա լույսի մի շերտ նկատեց: 
Այդ լույսն ընկնում էր իրենց տան հյուրասենյակի պատուհանից: 
Մի րոպե կանգ առավ ակամա և զգաց, որ ծնկները ծալվում են: 
Գողե՞ր են մտել արդյոք... ամուսի՞նն է վերադարձել անակնկալ... թե՞ պատահաբար իմացել են իր բացակայությանը և ոտի են կանգնել…
Մանեն մայթից անցավ փողոցի մեջտեղը և սաստիկ թուլացած ոտներով սկսեց առաջ գնալ խորդուբորդ սալահատակով, որի երեսն արդեն ծածկվել էր անձրևի ջրերով: 
Երկյուղով չռած աչքերը մի վայրկյան անգամ չէր հեռացնում լուսավորված պատուհանից, կարծես ուզում էր ստուգել, թե իր ենթադրություններից ո՛րն էր ճիշտ:

Մի տասը-քսան քայլ էր մնում, որ հավասարվեր իրենց տան դռանը, երբ լուսավորված պատուհանի առաջ, որի փեղկերը բոլորովին բաց էին, մարդկային մի ուրվագիծ տեսավ: 
Ուրվագիծը կանգնած էր անշարժ և լույսի ֆոնի մեջ դրսից նմանում էր չինական ստվերի: 
Նա նայում էր դեպի դուրս: 
Կարմրավուն անփայլ մի կրակ վառվում և հանգչում էր նրա բերանին, ըստ երևույթին, ծխախոտ էր ծխում: 
Մի քանի քայլ էլ առաջ գնալով, նա հանկարծ ճանաչեց պատուհանի մոտ կանգնած ուրվագիծը: 
Սկզբում շունչ առավ սաստիկ թեթևացած, հետո կատաղի մի զայրույթ լարեց նրա թողացած մկանունքները: 
Նորից արագացրեց քայլերը և այն վայրկյանին, երբ դռան առաջ սալահատակից մայթն էր բարձրանում, պատուհանի առաջ կանգնած ստվերը, ըստ երևույթին, տեսավ նրան և իր ամբողջ իրանով ներքև, դեպի փողոց խոնարհվեց:

— Մանե՞ ... այդ դու ե՞ս, — շշունջով կանչեց Վահանը երկրորդ հարկի բարձրությունից:

Մանեն չպատասխանեց, տղային արագությամբ գրպանից հանեց բանալին, դուռը բաց արեց, մտավ և բարձրացավ վերև միջանցքի իրեն ծանոթ մութ սանդուղքով:

Հյուրասենյակի դուռը, նրա առաջ բաց արեց Վահանը` սիգարը բերանին:

Մանեն մտավ և գլխից թռցրեց անձրևից թրջված շալը:

Վահանը, շատ հանգիստ, դուռը փակեց և լավ նայեց քրոջը: 
Քրտինքը խոշոր կաթիլներով գլորվում են Մանեի կարմրատած այտերի վրայով. մազերը խճճվել և կպել էին քրտնած ճակատին, նա հազիվ էր շունչ քաշում: 
Բաց պատահանից սկսել էր սառը քամի փչել: 
Վահանը մոտեցավ ու ծածկեց փեղկերը: 
Նրա բոլոր շարժումների մեջ նկատվում էր մի առանձին հանդարտ զգուշություն:

— Զգուշացիր, չմրսես, — ասաց նա: 
— Գնա շորերդ փոխիր:

Մանեն ատելությամբ լի աչքերը փայլեցրեց նրա վրա, ուզում էր հեռանալ դեպի իր սենյակը, բայց հանկարծ կանգ առավ և նայեց եղբորը:

— Թե՞ այս գիշեր գնում էիր գյուղ, — ասաց նա:

— Գնում էի, բայց էլի չգնացի: 
Կայարանից ետ դարձա:

— Ինչո՞ւ:

— Բադամյանի հետ խոսելու:

Վահանը նստեց և, գլուխը բարձրացնելով, ծուխը բացեց բերանից դեպի առաստաղը:

Մանեն նայում էր նրա անվրդով դեմքին և զգում էր, որ ձեռքերն ու շրթունքները նորից սկսում են դողալ անզոր զայրույթից:

— Հետո՞, — հարցրեց նա:

— Հետո, գնացի և խոսեցի: 
Խոսելուց հետո գնացի հյուրանոցը, ճամպրուկս թողի և եկա քեզ մոտ, որովհետև առավոտյան գնացքով անպատճառ պիտի գնամ, այնպես որ այլևս ժամանակ չէի ունենա քեզ տեսնելու, իսկ քեզ տեսնել անպատճառ ուզում էի: 
Զանգակը մի երկու անգամ քաշեցի, դուռը բաց չարին: 
Տեսա, որ ոչ մի տեղ ճրագ չկա և մտածեցի, որ ամենքդ քնած եք արդեն: 
Մտա բակի դռնից, ծառային զարթեցրի, և նա ներս բերեց ինձ: 
Մտա ննջարանդ, որ զարթեցնեմ քեզ, չկայիր: 
Գրեթե երկու ժամ է, որ սպաում եմ քեզ: 
Այսպիսի պատիժ կյանքումս չեմ կրել: 
Քունս շան պես տանում էր, բայց զսպում էի ինձ: 
Տերը բարի տա մարգարեին. լուսամուտի առաջ կանգնած ականջ էի դնում նրա կառքի գոռգոռոցին և մտածում՝ «բախտավո՛ր մարդ. դու այդտեղ վերևը զբոսնում և ձիերիդ պայտերի տակից հուր ու կայծակ ես թափում, բայց իսկի մտածո՞ւմ ես թե այստեղ այս մժղուկների աշխարհում ի՛նչ ահավո՛ր դրամաներ են կատարվում... » Մի քիչ էլ որ ուշանայիր, պիտի գայի քո հետևից:

— Ո՞ւր, — հարցրեց Մանեն զարմանքով:

— Բադամյանի տուն:

Մանեն ցնցվեց:

— Դու ի՞նչ գիտեիր, թե ես նրա մոտ էի:

Վահանը ուսերը թոթվեց:

— Ուրիշ ո՞րտեղ կարող էիր լինել: 
Երբ որ տեսա տանը չես, իսկույն հիշեցի այսօրվա մեր խոսակցությունը: 
Դու նրան վիրավորել էիր, այդ պատճառով չէիր կարող չգնալ ներողություն խնդրելու:

Մանեն ետուետ գնաց պաշարված մի տեսակ սնահավատ երկյուղով այն սրատեսության վերաբերմամբ, որ ցույց էր տալիս Վահանը: 
Կարճ ժամանակ նա նայում էր եղբորը վերին աստիճանի ապշած, հետո հանկարծ առաջ նետվեց և շշնջաց զայրույթից լացող ձայնով.
— Լսիր... 
Ուրեմն դու լրտեսո՞ւմ էիր…	Ուրեմն դեռ չէի՞ր գնացել... թաքնվե՞լ էիր այնտեղ... լսո՞ւմ էիր մեր խոսակցությունը...
Վահանն ուզեց ծաղրել, բայց, տեսնելով քրոջ զսպած զայրույթից փայլող աչքերը, զսպեց իրեն և ասաց տարակաուսանքով.
— Ի՞նչ ես ասում, չեմ հասկանում: 
Ես ի՞նչ գիտեի, թե դու այնտեղ ես, որ թաքնվեի և լրտեսեի:

— Հապա ո՞րտեղից գիտես, թե ես գնացել էի ներողություն խնդրելու: 
Այս րոպեիս, դու կրկնեցիր ճիշտ նույն բառերը, ինչ որ ես ասացի Բադամյանին: 
Ո՞րտեղից, ինչի՞ց գիտեիր այդ:

— Ասացի, որ մեր այսօրվա խոսակցությունից, — այս անգամ արդեն ծիծաղեց Վահանը: 
— Եվ այդ բանը պետք է վերագրես իմ հոգեբանական հոտառությանը, և ոչ թե լրտեսական ընդունակության, որ ես չունիմ: 
Եվ ի՞նչ կարիք կար լրտեսելու, քանի որ ինքդ ոչինչ չես ծածկում և ամեն բան խոստովանում ես ինձ, չնայելով որ... խիստ չարացած ես ինձ վրա: 
Ասենք՝ ծածկելու ընդունակ էլ չես, որովհետև չափազանց անկեղծ ես: 
Բնավորությունդ այն մարդկանց բնավորությունից է, որոնք մարդ սպանելուց հետո, փոխանակ փախչելու, գնում են nստիկանանություն և ասում ուղղակի. «Ես — մարդ սպանեցի, բռնեցեք ինձ»: 
Այս գիշեր իմ այստեղ գալը և քո այնտեղ գնալը պատահական մի զուգադիպություն է, և ոչ թե առաջուց գիտեի, թե դու այնտեղ պիտի լինիս, և երկաթուղու կայարանից ետ դարձա հատկապես քեզ լրտեսելու համար, ինչպես, երևի, կարծում ես դու: 
Լրտեսել... 
Ո՞րտեղից հնարեցիր, չեմ հասկանում: 
Փառք աստծու, դու տեսար և նույնիսկ հանդիմանում էիր ինձ, որ ես անտարբեր եմ և հենց սկզբից չէի ուզում խառնվել այս գործին: 
Եվ այդպես էլ պիտի հեռանայի և հեռանում էի, բայց կայարան գնալիս մտածեցի, որ այսքան անտարբերություն արդեն դատապարտելի է, մանավանդ այն բանից հետո, որ անցյալ օրն ինքդ էիր խնդրում ինձ, որ ազատեմ քեզ այդ անդունդից: 
Մասամբ խիղճս հանգստացնելու և մասամբ եղբայրական պարտքս կատարելու համար ետ դարձա և ուղղակի գնացի Բադամյանի մոտ: 
Առաջարկեցի, որ ձեռք վերցնի քեզնից: 
Ուրիշ ի՞նչ կարող էի անել: 
Նա վիրավորվեց և վիրավորեց ինձ: 
Ասաց, որ ես իրավունք չունիմ խառնվելու այս գործին: 
Շատ ճիշտ նկատողություն: 
Ես լինեի նրա տեղը, նույնը կպատասխանեի: 
Այսպես, թե այնպես, կյանքիս մեջ առաջին անգամ ուզեցի ղեկավարվել զգացմանս թելադրանքով և... քիթս ջարդեցի: 
Բայց մի անգամ որ խրվել եմ այս ցեխի մեջ, ուզում եմ մինչև վերջ խրվել և այնպես հեռանալ: 
Լսիր ինչ եմ ասում:

Վահանը վեր կացավ և մոտեցավ քրոջը:

— Ինչքան էլ որ դու բնավորությանդ համաձայն հետևողաբար ես, վարվել, — ասաց նա լրջորեն, — նախ չհավատաս այն նամակին, հետո վռնդելով նրան, հետո զղջալով, որ այդպես խիստ ես վարվել այնուամենայնիվ, չէի կարծում, և չէի կարող կարծել, թե այդպես շուտ և առանց դրությունդ կշռադատելու, առանց հետևանքների մասին մտածելու, առանց նույնիսկ կասկածներդ ստուգելու, վեր կկենաս և կգնաս նրա մոտ, այն էլ…	գիշերով: 
Եթե այդ բանը վճռել ես անել և արդեն արել ես, կնշանակի՝ այլևս այն Մանեն չես, որ անցյալ օր առաջս չոքած աղերսում էր, որ փրկեմ իր պատիվը... 
Այդպե՛ս է, թե ոչ:

Մանեն սաստիկ գունատվեց և զգաց, որ լեզուն ցամաքում է բերանում:

— Ի՞նչ ես ուզում դրանով ասել, — շշնջաց նա:

— Հասկացիր, էլի՛, ինչ որ ուզում եմ ասել...
Մանեն եղունգները ցցեց ձեռքերի ափերի մեջ, ուսերը սաստիկ վեր քաշեց, ներքին շրթունքը ձախ կողմից առավ ատամների մեջ, ընկավ բազկաթոռի վրա և սկսեց հեծկլտալ ջղայնական ուժգին ցնցումներով:

— Անխի՛ղճ... անաստված... մի՞թե կարելի է այդպես վիրավորել, — արտասանեց նա հեծկլտանքի միջից:

Վահանը կարճ ժամանակ նայում էր նրան լուռ, հետո հանգիստ տարակուսանքով թոթվեց ուսերը, սիգարը բերանը դրեց, ձեռքերը կոխեց գրպանները և հեռացավ դեպի լուսամուտը:

— Ես մեղավոր չեմ, — ասաց նա ապակու միջից նայելով դեպի դուրս: 
— Ինքդ ես առիթ տալիս այդպիսի կասկածների: 
Կեսգիշերին էլ ծածուկ գնալ...
— Լռի՛ր, — աղաղակեց Մանեն, վեր թռչելով տեղից: 
— Ինչպե՜ս դու համարձակվում ես... ինչպես ես համարձակվո՜ւմ... 
Եղբայրս ես, այո, դժբախտաբար, բայց մի որոշ սահման կա, որից դենն անցնելու իրավունք չունի՛ս... չե՛մ թույլ տա, թեկուզ եղբայրս չէ, աստվածս էլ լինիս... 
Լսո՞ւմ ես...
Վահանը վախեցած նայեց դռներին, ոտների ծայրերի վրա արագորեն մոտեցավ քրոջը և շշնջաց.
— Անմի՛տ, ի՞նչ ես բղավում: 
Ուզում ես ամբողջ տունը ոտի՞ կանգնեցնել: 
Փառք աստծու, այնպես գնացել և եկել ես, որ ոչ-ոք չի իմացել, հիմա...
— Ես ոչ-ոքից չեմ վախենում... հասկանո՞ւմ ես, ոչ-ոքից, — շարունակեց աղաղակել Մանեն կատաղած: 
— Եթե մի բան կա, որից ես վախենում եմ, այդ իմ խիղճն է միայն, իսկ խիղճս այս րոպեին այնպես հանգիստ է, ինչպես, աստված տա, քոնը հանգիստ լինի...
— Մանե, ի սեր աստծու…
— Լռի՛ր, լռի՛ր…	Ես իրավունք չեմ տալիս քեզ խոսելու…	Ավելի լավ է, ինքս իմ բերանով կհայտնեմ բոլորին, ամբողջ աշխարհին, թե որտեղ էի, քան թե թույլ կտամ քեզ, որ ա՛յդ եղանակով խոսես ինձ հետ…	Ես ոչ ոքից չեմ վախենում...լսո՞ւմ ես, չե՛մ վախենում, չե՛մ վախենում...
Տեսնելով որ իր հորդորներն ավելի են գրգռում քրոջը, Վահանը խոհեմություն համարեց լռել, հեռացավ նորից դեպի պատուհանը և բաց արավ մի փեղկը: 
Դրսից ներս թափանցեց, հեղեղի շրփշրփոցը և քամու ուժգին մի հոսանք անձրևի խոշոր կաթիլներ շպրտեց նրա երեսին ցնցուղի պես: 
Նա շտապեց փակել փեղկը, և շրփշրփոցը խլացավ:

— Ի՞նչ ես ուզում ինձնից: 
Ինչո՞ւ ինձ այսպես տանջում, չարչարում ես, — շարունակեց Մանեն: 
— Մի ամիս չկա, որ այստեղ ես, և բոլոր արյունս տակնուվրա ես անում գրեթե ամեն օր: 
Ես կարոտ մնացի մի լուրջ, մի ջերմ, մի սրտացավ խոսքի: 
Շարունակ ծաղր ու հեգնանք, երբ ես լուրջ խորհրդի էի կարոտ, շարունակ անտարբերություն ու չեզոքություն, երբ ես կարոտ էի եղբայրական ջերմ սիրո և հոգացողության. իսկ այժմ անտեղի և անտանելի միջամտություն, երբ ես ատում եմ քեզ և... զզվում քեզնից: 
Այո՛, ատում և զզվում, որովհետև ապացուցեցիր, որ ուրիշ բանի արժանի չես: 
Պարզ մարդ ես, ինչո՞ւ պարզը չես ասում. կայարանից վերադարձել ես ո՛չ թե նրա համար, որ եղբայրական պարտքդ կատարես և խիղճդ հանգստացնես, այլ նրա համար, որ հարյուր, մի ողորմելի՛ հարյուր ֆրանկիդ պարտքը սաղացնես...
— Այդ խո նա ասաց, — նկատեց Վահանը, դիտելով, թե ինչպես անձրևի կաթիլները ջրային ցանցեր են կազմում պատուհանի ապակիների վրա և արագորեն ծորում ներքև:

— Այդ ես էլ եմ ասում, որովհետև տեսա, թե ինչ մարդ ես դու: 
Մինչև անգամ քիչ մնաց, որ նա... թքեր քո երեսին, և դու... ոչինչ... որովհետև հարյուր ֆրանկդ նաղդացրիր: 
Ամո՜թ քեզ:

Վահանը հանգիստ դարձավ և ժպտալով նայեց քրոջ հուզմունքից վառվող աչքերին:

— Իսկ խուրդա-փարաների օդային ճանապարհորդությո՞ւնը, — հարցրեց նա: 
— Իսկ ապտա՞կը: 
Չէ՞ որ նա ինձ ապտակ էլ տվեց, իսկական ապտակ: 
— Կամ, գուցե, մոռացե՞լ է քեզ իր այդ քաջությունն էլ հայտնել:

Մանեն զզվանքով ու ատելությամբ նայեց եղբոր ծիծաղից դողդողացող կախ ընկած կզակին և, առանց այլևս մի խոսք անգամ արտասանելու դիմեց դեպի իր սենյակը, բաւց կիսաճանապարհին կանգ առավ հանկարծ և դառավ դեպի Վահանը.
— Նպատակդ ի՞նչ է, որ այս կեսգիշերին եկել ես ինձ մոտ, — հարցրեց նա այս անգամ հանգիստ խստությամբ:

— Նպատա՞կս…
Վահանը նայեց սիգարի ծայրին, և նրա դեմքը լուրջ արտահայտություն ստացավ:

— Ահա թե ինչ էր նպատակս: 
Կարող ես ինձ ատել, զզվել ինձնից, բայց, խնդրում եմ, լսիր ինձ հանգիստ, որովհետև այս րոպեին ամենևին տրամադիր չեմ կատակ անելու: 
Կայարան գնալիս ես լուրջ կերպով կշռադատեցի դրությունդ և տեսա, որ, հիրավի, շատ վտանգավոր ճանապարհի վրա ես: 
Եթե քո այդ տրագիկական սիրո մեջ ևս մեկը, որ չարաչար պիտի տուժի, — մտածում էի ես և այս րոպեին էլ նույնն եմ մտածում, — այդ ոչ ամուսինդ կլինի և ոչ Բադամյանը, այլ դու և միմիայն դու: 
Եվ ոչ-ոք չի պատժիլ քեզ այնպես խիստ, ինչպես դու ինքդ քեզ, որովհետև, ինչպես առաջ էլ ասացի, դու այն բնավորություններիցն ես, որոնց դատավորն ամենից առաջ իրենք են լինում և ամենախիստ, ամենաանողոք դատավորը: 
Բադամյանին չսիրել չես կարող, քանի որ մի անգամ արդեն սիրել ես, — այդպես է երևում, — իսկ ամուսնուդ դավաճանել առավել ևս չես կարող, քանի որ այդպես է քո տարօրինակ խառնուրդը: 
Եվ ահա պատրաստ է այն տրագեդիան, որի ցավալի վախճանը պարզ է: 
Մի կողմից սեր, մյուս կողմից պարտքի ստոիկյան գիտակցության: 
Պայքարը հեշտ չէ: 
Եվ հաղթանակը ո՞ր կողմն էլ լինի, մեջտեղ ճխլվողը դու պիտի լինիս: 
Փրկություն չկա քեզ համար ո՛չ մի դեպքում: 
Այս խորհրդածություններն էին անցնում գլխովս, երբ գնում էի կայարան: 
Եվ երբ պարզորեն պատկերացրի քեզ սպասող վախճանը, զգացի, որ իմ քույրն ես, իմ հարազատը և ահագին մեղք պիտի լինիմ բարձած խղճիս վրա, եթե քեզ թողնեմ մենակ և գործ չդնեմ ինձնից կախված ամեն միջոց այդ վախճանը քեզնից հեռացնելու համար: 
Այդ պատճառով ետ դարձա հարկ համարեցի նախ գնալ Բադամյանի մոտ: 
Դժբախտաբար, մենք չկարողացանք հասկացնել իրար: 
Իմ միջամտությունը նա ընդունեց իբրև անձնական վիրավորանք: 
Նրա մեջ խոսեց ավելի վիպասանը և հրապարակախոսը, քան թե կյանքի մարդը: 
Նա համառեց: 
Իսկ ես թեև բնավորությամբ ամենևին համառ չեմ, բայց երբ համառի եմ հանդիպում, նրանից ավելի համառ եմ դառնում: 
Ազնիվ խոսք եմ ասում քեզ. այդ միջոցին հարյուր ֆրանկի մասին այնքան էի մտածում, որքան այս րոպեին դու մտածում ես, թե պապուասների մեջ կա՞ արդյոք դրամի գաղափարը: 
Հարյուր ֆրանկի պատմությունը մեջ ընկավ բոլորովին պատահական կերպով: 
Նա պինդ բռնեց այդ միջադեպից և իսկույն վճարեց իր պարտքը հոգեբանական այն պարզ հասկանալի պատճառով, որ կատարյալ անկախ և ազատ ախոյան հանդիսանա իմ դեմ և մասամբ էլ նվաստացրած լինի ինձ իր առաջ: 
Այդպես է մարդկային բնավորությո՛ւնը, պարտքը վճարելիս մարդ միշտ կարծում է, թե ինքն ավելի մեծահոգի և ազնիվ է, քան թե նա, ումից որ պարտք է վերցրել: 
Ես ինձ նվաստացած չզգացի, իհարկե: 
Իսկ երբ մանր դրամները շպրտեց, քիչ մնաց, որ ինքս ինձ կորցնեի, և լավ է, որ չկորցրի, որովհետև այս րոպեին նա հիվանդանոցում կլիներ, իսկ ես ոստիկանատանը: 
Ինչ վերաբերում է այն բանին, որ ուզում էր անկախ և ազատ ախոյան հանդիսանալ, այո էլ միտք չուներ. Որովհետև ես նրա մոտ գնացել էի ամենաբարի մտադրություններով և ոչ մի առիթ չտվի, որ հակառակը կարծեր: 
Ինչևիցե: 
Նրա մոտ գնալս ապարդյուն անցավ: 
Մնում էր մի ուրիշ ելք:




 --------------------------------------- 


— Դու չափազանց երկար ես խոսում և կրկնում ես միևնույնը, — ընդհատեց նրան Մանեն սառնորեն: 
— Կարճ կտրիր` ի՞նչ ես ուզում:

— Այ, ասում եմ: 
Մնում էր մի ուրիշ ելք, — այն, որ գայի քեզ մոտ, պարզեի քեզ քո դրությունը և նորից խնդրեի, որ գայիր ամառ գյուղը տանեի քեզ, որովհետև, ինչպես այսօր էլ ասացի, քո այդ սերը ժամանակավոր մի հիվանդություն է, որ առաջացել է, անշուշտ, մենակությունից, պարապությունից, ձանձրույթից, և այդ հիվանդությունից բժշկվելու ամենալավ դարմանն այն կլինի, որ առժամանակ հեռու լինիս Բադամյանից, նոր անձեր, նոր բաներ տեսնես, նոր տպավորություններ ստանաս: 
Մինչև անգամ ես կարող էի տանել քեզ արտասահման, եթե... 
Բայց, — իսկույն վրա բերեց Վահանը, տեսնելով, որ Մանեն անհամբեր դժկամության նշաններ է ցույց տալիս, — այդպիսի բան այլևս չեմ առաջարկում քեզ, որովհետև, այն րոպեիը, որ եկա տեսա տանը չես, այդ րոպեին թողեցի մտադրությունս, որովհետև զգացի, իսկ այժմ համոզվում եմ, որ արդեն ուշ է…
— Դարձյա՜լ... դարձյա՞լ ուզում ես ինձ վիրավորել, — բացականչես Մանեն նորից հուզվելով:

— Ներողություն, ներիր խնդրում եմ, — շտապով վրա բերեց Վահանը: 
— Ես այն չէի ուզում ասել, ինչ որ դու ես կարծում: 
Ես լիովին հավատում եմ, որ դու մաքուր ես մնացել…
— Լռի՛ր, լռի՛ր, անխի՛ղճ մարդ, — աղաղակեց Մանեն ձեռքերի մատները հյուսելով իրար մեջ, և նրա աչքերի մեջ ցոլացին հուսահատ անզորության արցունքի կաթիլներ: 
— Ո՞վ է քեզ իրավունք տվել, որ խոսում ես իմ մաքրության մասին... 
Ուզում ես, որ ես հանգիստ լսեմ քեզ, մինչդեռ ամեն րոպե, ամեն վայրկյան գրգռում ես ինձ, կոպիտ կերպով շոշափում իմ ամենանվիրական զգացումներս, խոսում ես այնպիսի բաների մասին, որոնց վերաբերմամբ չէի կամենալ հաշիվ տալ ո՛չ ոքի... 
Մի անգամ գլուխս քարովը տվի և խնդրեցի, որ օգնես ինձ: 
Այժմ չե՛մ ուզում... 
Լսո՞ւմ ես, չեմ ուզում: 
Ազատիր ինձ քո հոգացողությունից... խնդրում եմ ազատիր, աղաչում եմ, ազատիր և, եթե կարելի է, մոռացիր իմ գոյությունն անգամ...
— Զարմա՛ցք, զարմա՜ցք, — արտասանեց Վահանը ուսերը թոթվելով: 
Նա մոտեցավ սեղանին, հանգած սիգարը ձգեց մոխրամանի մեջ, նայեց ժամացույցին և առավ գլխարկը: 
— Ազատում եմ քեզ իմ հոգացողությունից և գնում եմ: 
Ինձ մնում է միայն ասել այն, ինչ որ ասացի Բադամյանին, ես կատարեցի իմ պարտքը: 
Բարի գիշեր:

Նախասենյակում վերարկուն հագնելիս հարցրեց.
— Դուռը կողպեքով չե՞ք կողպում գիշերները:

Մանեն դուրս գնաց նախասենյակ և լուռ սպասում էր, մինչև, որ Վահանը տնքտնքալով հագավ իր նեղ վերարկուն և հետևից ձիգ տվեց ներքև, որ մեջքի վրա գոյացած ծալքերը նստեն: 
Հետո եղբոր հետևից իջավ մինչև փողոցի դուռը: 
Վահանը բաց արեց դուռը և կանգ առավ ակամա:

Փողոցի մեջտեղով, փշշալով ու վշշալով, մի ամբողջ գետ էր վազում հեղեղի ջրերից գոյացած: 
Երկինքը սկսել էր պարզվել արևմուտքում, որտեղ արդեն երևում էին աստղերը մաքուր ու շողշողուն: 
Քամին գորշագույն ամպերը քշում էր դեպի արևելք, որտեղ երկինքը փայլատակում էր դեռ, սակայն որոտի ձայն այլևս չէր լսվում: 
Անձրևն այժմ մաղում էր միայն և, ըստ երևույթին, կտրվելու վրա էր: 
Մաքրված օդի մեջ զգացվում էր մի հաճելի ցուրտ թարմություն:

— Այս ջրերից անցնելը խաթա է. կոշիկներս թուլուխ պիտի դառնան, — ասաց Վահանը, կռացավ, տնքտնքալով ետ ծալեց անդրավարտիքի տոտերը, վերարկուի օձիքը վեր քաշեց և ապա ցած թողեց ծղոտե գլխարկի շրջապատը հովանոցի ձևով: 
— Դե՛հ, մնաս բարյավ, առավոտվա գնացքով գնում եմ անպատճառ:

— Գնաս բարյավ, — արտասանեց Մանեն և ակամա առավ եղբոր պարզած ձեռքը:

Վահանը նայեց նրա սառն դեմքին և ժպտաց դառնորեն:

— Շատ հիմար կերպով ենք բաժանվում, չէ՞, — ասաց նա:

Քույրը ոչ մի խոսք չպատասխանեց:

— Ափսո՜ս, — ակամա դուրս թռավ Վահանի բերանից: 
— Ի՛նչպես ընդունեցիր և ի՛նչպես ես ճանապարհ դնում... 
Ա՛յ թե որտեղ է ասված` «Շատ մի սիրիր. ատել կա: 
Բայց մի մոռանար մյուս դարձվածքի «Շատ մի ատիր, սիրել կա»... 
Ինչևիցե: 
Աստված վերջը բարի անի... 
Այս անձրևը լավ է: 
Ես վախենում էի, թե կարկուտ կգա: 
Անցած տարի խաղողիս կեսը փչացրեց անտերը: 
Դե՛հ, մնաս բարյավ: 
Շուտ փակիր դուռը, օդը զով է, քրտնած էիր կմրսես:

Եվ Վահանը դուրս գնաց:

Մանեն դուռը փակեց:

14
Գիշերվա մի ժամին Բադամյանը զարթնեց անկողնում և զգաց, որ մրսում է: 
Ամբողջ մարմնի մեջ ինչ-որ անհանգստացնող թմբիր էր զգում. բոլոր ոսկորները, մանավանդ սրունքների մեջ, մղմղում էին կատարվում: 
Հիշեց, որ այդ գիշեր Մանեին ճանապարհ դնելուց հետո տուն դառնալիս այն աստիճան թրջվել էր անձրևից և քրտնել, որ հազիվ էր կարողացել շորերը հանել անկողին մանելու համար. հետո վեր էր կացել և բաց արել լուսամուտը, որովհետև ննջարանում սաստիկ տոթ էր կանգնած: 
Լուսամուտն այդպես էլ բաց էր մնացել, և նրան թվում էր, թե այժմ այդտեղից ցուրտ քամի է փչում, բայց նա սաստիկ ալարում էր վեր կենալ և լուսամուտը փակել: 
Նա կոլոլվեց վերմակի մեջ, ծնկները պինդ ծալեց սրունքների մեջ զգացած մղմիղը հանգստացնելու համար և նորից քնեց:

Բայց այս անգամ շատ անհանգիստ էր նրա քունը: 
Նրան թվում էր, թե քնած չէ, վեր է կացել, ուզում է փակել լուսամուտը, բայց չի կարողանում, փեղկերը կպել են պատին, իսկ դրսից ցուրտ քամի է փչում, այն աստիճան ցուրտ, որ նրա ատամները զարկվում են իրար: 
Նա դառնում է, որ գնա նորից պառկի, բայց հանկարծ կանգ է առնում. նրա առաջ կանգնած է Վահանը իր հսկայական մարմնով և ասում է` «Ո՞ւր եք գնում»: 
Արյունը խփում է նրա գլխին, և նրան թվում է, թե հանկարծ կրակի բոցեր են պատում իր մարմինը: 
Ցնցողաբար բարձրացնում է ձեռքը, որ ապտակ տա նրա չաղ թշին, բայց մեկ էլ տեսնում է, որ իր առաջ կանգնած է ոչ թե Վահանը, այլ Մանեն ձեռքերի ափերը քունքերին դրած և ջշնջում է սաստիկ չռած աչքերով՝ «Բադամյան, մի՛թե այդ դուք եք... դուք…»: 
Բադամյանը ետուետ է գնում, զարկվում է լուսամուտի տախտակին, և ցուրտը սառույց է կտրում նրա մեջքը...
Բադամյանը շուռ եկավ մյուս կողքի վրա և տնքաց ողնաշարի մեջ զգացած ցավից: 
Նա բաց արեց աչքերը և տեսավ, որ արդեն լուսացել է:

Գիշերվա հեղեղից հետո առավոտը հիանալի էր: 
Ննջարանը ողողված էր արևի ջերմ ճառագայթներով: 
Բաց լուսամուտից երևում էր մաքուր երկինքը փիրուզի պես բաց կապույտ ու անփայլ: 
Սեղանի վրա ճկճկում էր ծոցի ժամացույցը: 
Դուրսը, լուսամուտի տակ, մածուն ծախող վրացի գյուղացին բղավում էր՝ «Մածո՛նի, մածո՛նի...»:

Բադամյանը վեր կացավ անկողնից շատ վատ տրամադրության մեջ: 
Պարզապես զգում էր, որ հիվանդ է: 
Մարմինը սարսռում էր. ծնկները ծալվում էին. գլուխը կապարի ծանրություն էր ստացել. աչքերի կապիճների և քունքերի մեջ երբեմնակի սուր ցավ էր զգում, գիշերը կիսաքուն անցկացրած արբած մարդու նման, թվում էր, թե ողնաշարը կորացել ու փետացել է և չի կարողանում շտկել, երբեմն-երբեմն շունչը կտրվում էր թիկունքի մեջ զգացած ծակոցներից:

Բայց և այսպես սովորական ժամին գնաց խմբագրատուն: 
Ամեն անգամ, որ խոնարհվում էր այս կամ այն հոդվածի կամ թղթակցության մեջ որևէ բան կամ նախադասություն ջնջելու կամ փոփոխելու համար, նրան թվում էր, թե գանգի մեջ ուղեղի տեղ ընկած է արճճի մի զանգված, որ ծանրորեն դիպչում է ճակատին և գլուխը քաշում է ներքև:

Մի կերպ վերջացնելով աշխատանքը, տուն դարձավ: 
Ախորժակն այնպես կապվել էր, որ հացի մի պատառ անգամ չառավ բերանը: 
Նրա ամբողջ մարմինը ձգտում էր դեպի անկողին, բայց նա կարեվեր ջանք էր գործ դնում չպառկելու, որովհետև կանխազգում էր, որ եթե պառկի, այլևս չպիտի կարողանա վեր կենա:

Մինչդեռ նա ուզում էր զնալ Մանեի մոտ, ուզում էր ասել նրան, որ գիշերվա իր վարմունքի գիտակցությունը սպանում է իրեն, որ այդ զիտակցության պատճառած անտանելի տանջանքից իրեն ազատել կարող է միայն նրա ներումն ու մոռացումը: 
Ներել և մոռանալ — այդ է փափագում միայն, փափագում է իր ամբողջ էությամբ, իր հոգու ամբողջ զորությամբ:

Այդ մտադրությամբ երեկոյան դեմ դուրս եկավ տնից: 
Քաղաքի փողոցները կամաց-կամաց լցվում էին ամառվա երեկոներին հատուկ ժխորով: 
Ամեն մի սուր ձայն, կառքի ամեն մի դղրդոց անտանելի ցավ էր պատճառում նրա հիվանդ ջղերին: 
Նա կանգ առավ տրամվայի կայարանում, սպասելով վագոնին, երբ հանկարծ առաջովը սլացող կառքերից մեկը գրավեց նրա ուշադրությունը: 
Այդ կառքի մեջ նստած էր Մանեի ամուսինը — Սանթրոսյանը — ժոկեի գլխարկով և երկարաճիտ կոշիկներով: 
Բադամյանը ձեռքը մեքենայաբար տարավ դեպի գլխարկը, բայց Սանթրոսյանը, ըստ երևույթին, չտեսավ նրան, և կառքը սլացավ անցավ:

Երկար ժամանակ Բադամյանը նայում էր կառքի հետևից տեղնուտեղը քարացած, մինչև որ կառքը չքացավ նրա աչքից. հետո մեքենայաբար նստեց հենց այնտեղ դրված երկայն նստարանի վրա, մի հաստ կնոջ կողքին, և չտեսավ տրամվայի վագոնը, որ եկավ մի-երկու րոպե կանգնեց կայարանում և, հաստ կնոջն ու մի քանի ուրիշ նստողներ ընդունելուց հետո, շարունակեց ճանապարհը զանգակը զրնգզրնգացնելով:

Սանթրոսյանի հանդիպումն այն աստիճան անակնկալ էր նրա համար, որ նա հարց տվեց իրեն, թե դա մի պատրանք չէ՞ր արդյոք, կառքի մեջ նստած մարդն արդյոք Սանթրոսյա՞նն էր, թե նրան նման օտար մի մարդ: 
Երբ անակնկալի առաջին զորեղ տպավորությանն անցավ, նա տեսավ, որ այդտեղ զարմանալի ոչինչ չկար. մարդը կորած չէր, երկարատև բացակայությունից հետո այսօր-վաղը գալու, էր, և ահա եկել է... 
Բայց ե՞րբ է եկել, երեկ գիշե՞ր, թե՞ այս առավոտ... թե՞ հենց նոր է գալիս: 
Բադամյանը շտապով հանեց ժամացույցը և նայեց, ժամը վեցին մոտ էր: 
Երկար ժամանակ նա աշխատում էր հիշել, թե այդ ժամին երկաթուղու որևէ գնացք արդյոք ժամանո՞ւմ է ԹիՖլիս. հետո վեր կացավ և դիմեց մոտիկ կանգնած մի ոստիկանի: 
Ոստիկանը չգիտեր: 
Վերջը մի կառապանից իմացավ, որ այդ ժամին ոչ մի գնացք չի ժամանում: 
Ուրեմն Սանթրոսյանն եկել է կամ երեկ գիշեր, կամ այս առավոտ (այդ ժամերին արդեն, — Բադամյանն այդ լավ գիտեր, — գնացքներ ժամանում էին Թիֆլիս):

Նորից նստեց նստարանի վրա և, բոլորովին ուշադրություն չդարձնելով, թե ինչ է կատարվում շուրջը, անձնատուր եղավ մի ծանր մտատանջության: 
Արդյոք ե՞րբ է եկել Աանթրոսյանը — գիշե՞րը, թե՞ այս առավոտ: 
Արդյոք ի՛նչ կլինի պատահած, եթե եկած լինի գիշերը, այսինքն այն ժամանակ, երբ Մանեն իր մոտ էր: 
Արդյոք ինչո՞վ կլինի բացատրած կնոջ տարաժամ բացակայությունը տնից և վերադարձը կես գիշեին: 
Իհարկե, հարցրած կլինի, թե որտեղ էր, և արդյոք ի՞նչ կլինի պատասխանած Մանեն... 
Այս և այդպիսի բազմաթիվ հարցեր մեկը մյուսի հետևից փոթորկի պես անցնում էին նրա գլխով, և նա չէր կարողանում կանգ առնել որևէ մեկի վրա, սառնորեն մտածել, դատել և հավանական պատասխանը գտնել: 
Բայց միևնույն էր, ամեն մի պատասխան դարձյալ կասկածելի պիտի լիներ նրա համար և չպիտի կարողանար հանգստացնել նրան, մինչև որ չիմանար, թե երբ էր եկել Սանթրոսյանը, — գիշե՞րը, թե այս առավոտ: 
Այս էր գլխվոր հարցը, որ սաստիկ մտատանջում էր Բադամյանին, և այն միտքը, թե Սանթրոսյանը կարող է եկած լինել գիշերը և իմացած լինել ամեն բան, սառն քրտինք էր դուրս կորզում նրա ճակատից: 
Իր համար չէր, որ վախենում էր նա, այլ Մանեի համար, որովհետև գիտեր, թե որ աստիճան անկեղծ էր իր սիրած այդ կինը և որքան անընդունակ սուտ խոսելու, իր ուր եղածը ծածկելու, իսկ ամուսնու նախանձն ինչե՛ր ասես չի կարող անել...
Հանկարծ մի անմիտ բուռն ցանկություն տիրեց Բադամյանին. — գնալ ուղղակի Սանթրոսյանի մոտ, խոստովանել նրան ամեն բան, ասել, որ Մանեն անմեղ է, առաքինի, հավատարիմ, մաքուր. ինչ որ պահանջելու է նրանից, թող պահանջի իրենից, ինչ որ անելու է նրան, թող անի իրեն, ինքն ամեն, ամեն բանի պատրաստ է, նույնիսկ իր կյանքն իր ձեռքով զոհաբերելու, միայն թե չվշտացնի նրան, չվիրավորի նրան, ձեռք չտա նրան... 
Իսկ եթե, այնուամենայնիվ, ձեռք կտա, կհամարձակվի ձեռք տալ…	օ՜, այն ժամանակ... 
Բադամյանի ջղերը սաստիկ լարվեցին, և նա վեր կացավ ակամա: 
«Կսպանեմ... աստված է վկա, կսպանեմ», — մտածեց նա և այդ րոպեին լիովին զգում էր, որ ուրիշ կերպ վարվել չէր կարող այն մարդու հետ, որը պատահական տերն էր իր պաշտած կնոջ, — այն կնոջ, որի մի կաթիլ արցունքը չէր փոխիլ ամբողջ աշխարհի հետ...
Բայց ամենից առաջ պետք էր իմանալ, թե երբ էր եկել Սանթրոսյանը: 
Ինչպե՞ս իմանար, ումի՜ց իմանար: 
Նրա միտն ընկավ Հեղինեն, որը թերևս այդ օրը տեսած լիներ ընկերուհուն, հետևաբար կիմանար, թե երբ է եկել նրա ամուսինը: 
Բադամյանն էլ երկար չմտածեց այդ մասին և անմիջապես դիմեց դեպի Հեղինեի տուն:

15
Հեղինեն տունը չէր: 
Ծառան Բադամյանին հրավիրեց սեղանատուն: 
Այստեղ Բադամյանը, բացի Հեղինեի խուլուհամր քրոջից` Uալոմեից, տեսավ և Նասիբյանին: 
Uալոմեն նստած էր հեշտաեռի առաջ և գուլպա էր գործում մատների զարմանալի արագ շարժումներով: 
Մայր մտնող արևի կարմրավուն ճաճանչները բոցավառվում էին բաց լուսամուտի ապակիների մեջ և այդտեղից անդրադառնում ոսկու պես պլպլացող փոքրիկ մաքուր հեշտաեռի ուռուցիկ փորի մեջ: 
Սեղանի հակառակ ծայրին դրված էին մի հոգու ճաշի դեռևս ձեռք չտված պարագաներ: 
Նասիբյանն արագ քայլերով անցուդարձ էր անում սենյակի երկարությամբ, անդադար կրծելով փոքրիկ բեղը շրթունքի մերթ ձախ, մերթ աջ կողմը: 
Զսպած հուզումից նրա խորշոմած պստիկ դեմքի վրա մկանունքները ցնցվում էին ջղաձգաբար, և խոշոր աչքերը փայլում ինչ-որ չարագուշակ կրակով: 
Ամեն բանից երևում էր, որ անհամբեր սպասողական դրության մեջ էր: 
Սալոմեն շուտ-շուտ վախեցած հայացքներ էր ձգում նրա վրա և սաստիկ անհանգիստ էր երևում: 
Բադամյանի գալուստը խիստ ուրախացրեց նրան: 
Նա վեր թռավ տեղից և Բադամյանին տարավ նստեցրեց իր մոտ:

— Օրիորդը ո՞րտեղ է, շո՞ւտ կգա, — հարցրեց Բադամյանը բարձրաձայն, մոռանալով, որ ինչքան էլ բարձր խոսի — միևնույն է, Սալոմեն չի լսիլ:

Սալոմեն նրա առաջը քաշեց մի կտոր թուղթ ու մատիտ, որ մշտապատրաստ պահում էր իր մոտ: 
Բադամյանը գրեց իր հարցմունքը:

Սալոմեն կարդաց, թուղթը շուռ տվեց և մատով ցույց տվեց իր պատասխանը, որ գրել էր արդեն Նասիբյանի գրած նույն հարցմունքի տակ. «Չգիտեմ: 
Այսօր շատ ուշացավ»: 
Երբ Բադամյանը կարդաց այդ պատասխանը, Սալոմեն մտահոգ հայացքով ծածուկ նրա ուշադրությունը հրավիրեց Նասիբյանի վրա և գրեց հետևյալը. «Լավ է, որ եկա՛ք: 
Ես սաստիկ վախենում եմ այդ պարոնից: 
Մեկ հարցրեք՝ ի՞նչ է ուզում, ինչո՞ւ հանգիստ չի տալիս քրոջս»: 
Երբ Բադամյանն այդ էլ կարդաց, Սալոմեն վերցրեց թուղթը, ճմռեց և գրպանը կոխեց, երևի վախենալով, թե միգուցե Նասիբյանը կարդա:

Բադամյանը նայեց Նասիբյանին: 
Նասիբյանը շարունակում էր ջղային արագ քայլերով անցուդարձ անել սենյակում, և ամեն մի անցուդարձի ժամանակ վայրկենաբար հանգչում և նորից վառվում էին հեշտաեռի փորի մեջ լուսամուտի ապակիներից անդրադարձող արևի ճաճանչները:

— Նասիբյան, ի՞նչ է պատահել, — հարցրեց Բադամյանը զարմացած, նոր նկատելով, որ նա չափազանց հուզված է:

— Ինչ որ պատահել է կտեսնես, — արտասանեց Նասիբյանն ատամների միջից, քայլելիս մի պապիրոս հանեց, վառեց և լուցկին շպրտեց բաց լուսամուտից դուրս:

Էլի հին պատմությունը, — մտածեց Բադամյանը, որին շատ լավ հայտնի էին Նասիբյանի և Հեղինեի տարօրինակ հարաբերությունները: 
Նա այլևս չփորձեց որևէ բան իմանալու Նասիբյանից: 
Այդ միջոցին նրան ոչինչ չէր հետաքրքրում, նրան զբաղեցնում էր միայն այն տաժանելի միտքը, թե ե՞րբ էր եկել Սանթրոսյանը, և Հեղինեն կգիտենա՞ր արդյոք այդ:

Վերջապես եկավ Հեղինեն: 
Նա մտավ իրեն հատուկ աղմկալի քայլերով, մանկաբարձական գործիքների անբաժան պայուսակը ձեռքին, շոգից և արագ քայլելուց կարմրատած ու քրտնած: 
Նրան տեսնելուն պես Նասիբյանը կանգ առավ և դադարեց բեղը կրծելուց:

Հեղինեն ամենևին ուշադրություն չդարձրեց նրան կամ ցույց տվեց, թե ուշադրություն չի դարձնում, անցավ ուղղակի նրա քթի տակով, մի բարև շպրտեց Բադամյանին, պայուսակն ու փեղույրը դրեց լուսամուտի տախտակի վրա ու գնաց նստեց սեղանի մոտ:

Օ՛հ, մեռա, — ասաց նա, հոգնած ետ ընկավ աթոռի մեջքին, պենսնեն վերցրեց քթից և սկսեց թաշկինակով հով անել երեսին: 
Հետո, հանկարծ տեսնելով ճաշի պարագաները դարձավ քրոջը. — Այս ի՞նչ է: 
Ես ճաշել եմ: 
Հավաքել տուր այս բաները:

Սալոմեն հասկացավ նրան: 
Երկու քույրերն առհասարակ այնքան վարժվել էին, որ հասկանում և հասկացնեմ էին իրար ամեն բան առանց որևէ դժվարության. իսկ դժվար դեպքերում, երբ գրելը սրտամաշ մի բան էր, մանավանդ Հեղինեի համար, հասկացնում էին իրար մատներով, որոնց մի շարժումն առանձին տառի նշանակություն ուներ նրանց համար, իսկ այդ պայմանական տառերից նրանք ամբողջ բառեր և նախադասություններ էին կազմում: 
Բայց Հեղինեի ասածը հասկանում էր մեծ մասամբ նրա շրթունքների շարժումներից, այնպես որ Հեղինեն շատ անգամ իր ասելիքն ասում էր առանց որևէ ձայն հանելու, այլ միայն շարժում էր շրթունքները որոշակի: 
Առհասարակ կանանց և երեխաների ասածը Սալոմեն ավելի լավ էր հասկանում, քան տղամարդկանց ասածը, որոնց բեղերը խանգարում էին նրան նրանց շրթունքների շարժումը որոշակի նկատելու: 
Սալոմեն վեր կացավ, գուլպան դրեց աթոռի վրա և սկսեց իր ձեռքով հավաքել ճաշի պարագաները:

— Անտանելի պաշտոն է մեր այս պաշտոնը, — ասաց Հեղինեն, դառնալով Բադամյանին: 
— Մի րոպե հանգստությո՛ւն չունենք: 
Մի տնից քարշ են տալիս մյուսը: 
Էլի վնաս չունի, եթե ցերեկն է պատահում այդ. բայց որ կեսգիշերին են գալիս, երբ անկողնումդ քաղցր քնած ես լինում, դե կարող եք, էլի երևակայել... 
Արի տես, որ մեր այս օրհնված կանայք էլ մեծ մասամբ գիշերներն են ցավում: 
Առհասարակ ես նկատել եմ, որ մարդկային արարածները աշխարհ են գալիս և աշխարհից հեռանում մեծ մասամբ գիշերները... 
Բայց ի՞նչ է պատահել ձեզ, Հիվա՞նդ եք, — հարցրեց նա պենսնեն դնելով և դիտելով Բադամյանի գունատ դեմքը:

— Հա, մի քիչ մրսել եմ:

— Եվ ի՞նչ, եկել եք որ բժշկե՞մ, — հարցրեց Հեղինեն ծիծաղելով և հանկարծ վրա բերեց, — հա՛, կարող եմ շնորհավորել ձեզ, Սանթրոսյանն եկել է:

— Դուք ո՞րտեղից գիտեք այդ, — հարցրեց Բադամյանն ուրախացած, որ Հեղինեն ինքն սկսեց խոսել իրեն այնքան մտատանջող հարցի մասին:

— Այս առավոտ տեսա նրան, այն ժամանակ, երբ կառքով տուն էր գնում կայարանից: 
Վահանն էլ հետն էր:

Բադամյանը սաստիկ թեթևացած շունչ քաշեց: 
Հարցը լուծված էր. Սանթրոսյանն եկել էր առավոտյան: 
Որեմն Մանեն ... «Ա՛խ, որքա՛ն սիրում եմ, որքա՛ն սիրում...» մտածեց Բադամյանը տանջող անձկությամբ:

Հեղինեն նայեց նրան խորամանկ ժպիտով:

— Եկեք մի բան ասեմ, Բադամյան, չնեղանաք:

— Ի՞նչ:

— Դուք վախենում եք:

— Ումի՞ց:

— Ես ի՞նչ գիտեմ, — բացականչեց Հեղինեն և այս անգամ ծիծաղեց նույնիսկ վիրավորական կերպով:

Չնայելով իր ինքնազսպումին, Բադամյանն, այնուամենայնիվ շփոթվեց և ակամա հարց տվեց ինքն իրեն` հիրավի արդյոք Մանեի համա՞ր էր իր մտահոգությունը, թե իր անձի համար ևս...
— Ես դեռ չտեսա մի մարդ, — շարունակեց Հեղինեն, — որ սիրելիս լինի ուրիշի կնոջը և սարսափելիս չլինի նրա ամուսնուց... 
Խնդրեմ, խնդրեմ, մի փորձեք համեմատել. ես գիտեմ, ինչ որ ասում եմ... 
Բայց զարմանալի երևույթ, այդպիսի բան կանանց մեջ չի նկատվում, կինն ամուսնացած տղամարդուն սիրած ժամանակ իսկի բանի տեղ չի դնում նրա կնոջը: 
Ինչո՞վ կբացատրեք այս:

— Որովհետև այդպիսի կանայք սովորաբար պոռնկական բնավորություն են ունենում, — լսվեց նրա հետևից:

Հեղինեն, որ կարծես բոլորովին մոռացել էր Նասիբյանի ներկայությունը, ուսի վրայից նայեց նրան և ոչինչ չասաց:

Ճաշի պարագաները հավաքելուց հետո, Սալոմեն նստեց իր առաջվա տեղը, հեշտաեռի մոտ: 
Նա դարձավ քրոջը և ինչ-որ անախորժ ձայներ արձակեց:

Հեղինեն հասկացավ նրան և պատասխանեց վանկ-վանկ, աշխատելով որոշ արտահայտություն տալ շրթունքների շարժմանը:

— Ու-շա-ցա, ո-րով-հե-տև ճա-նա-պար-հին բըռ-նե-ցին տա-րան ու-րիշ ծը-նընդ-կա-նի մոտ:

— Սո՛ւտ ես ասում, — հանկարծ աղաղակեց Նասիբյանը և կանգ առավ դողալով:

Հեղինեն աթոռի վրա դարձավ դեպի նա:

— Պարոն, ես քեզ խորհուրդ եմ տալիս, խելոք կաց, — ասաց նա սպառնալից հանգստությամբ: 
— Այսքան ժամանակ համբերեցի, բայց էլ մտադիր չեմ համբերելու, մեկ էլ տեսար ծառային կանչեցի և վզակոթիդ տալով փողոց շպրտել տվի:

Նասիբյանը փրփռաց:

— Ի՞նչ ... ի՞նչ ... դեռ խոսում է՞լ ես ... դեռ սպառնում են է՞լ ես, — ֆշշացրեց նա ատամները սեղմած, ձեռքերը բռունցք կազմած և հետզհետե մոտենալով Հեղինեին սպառնագին:

Հեղինեն վեր թռավ տեղից և վերցրեց թեյի դատարկ բաժակներից մեկը:

— Չմոտենաս, թե չէ` տեսնու՞մ ես այս բաժակը ... ճակատիդ վրա կփշրեմ:

Բադամյանին այստեղ ևս վիճակված էր նույն դերը կատարել, ինչ որ թատրոնի պարտեզում Վահանի և Նասիբյանի միջև պատահած ընդհարման ժամանակ: 
Նա վեր կացավ, գրկեց Նասիբյանի պստիկ մարմինը և հեռացրեց:

Բայց Նասիբյանն այդ բանից ավելի փրփրեց:

— Թող, մի բռնիր, — աղաղակեց նա, անզուսպ կատաղությամբ խփելով Բադամյանի կրծքին:

Բադամյանը թողեց նրան, բայց ձեռքերով կապեց նրա ճանապարհը:

Այն ժամանակ Բադամյանի ուսի վրայից դառնալով դեպի Հեղինեն, Նասիբյանը շարունակեց աղաղակել.
— Դու սուտ ես ասում, քեզ որ մի նոր ծննդկանի մոտ չեն տարել, այլ դու եղել ես այն պարոնի մոտ և նրա մոտ էլ ճաշել... 
Կարծում ես ես այդ չգիտե՞մ ... 
Ես ամեն բան գիտեմ, և ինձ չես կարող խաբել ... 
Լսու՞մ ես, չես կարող...
— Խեղճ իմ գլուխ: 
Հապա ի՞նչ անեմ, որ չխաբեմ, ոտներս դողում են քեզնից, — ասաց Հեղինեն ծիծաղելով:

— Ծաղրում էլ ես, հա՞ ... 
Ծիծաղում էլ ես, հա՞ ... 
Ես քեզ... կմորթեմ, — ճչաց Նասիբյանը:

— Թե աստվածդ կսիրես, — ասաց Հեղինեն ավելի բարձրաձայն ծիծաղելով: 
— Այ քոսոտ, հավ որ մորթես, այն էլ մեծ քաջություն կլինի քո կողմից ... 
Բադամյան, ի՞նչ եք բռնել: 
Թողեք, իսեր աստծո, կկարծի թե իսկապես մի բան է, որ ձեռները բռնում են:

Բադամյանն ազատ թողեց Նասիբյանին: 
«Փու, ինչ զզվելի է...», — մտածեց նա:

Նասիբյանը կատվի պես հավաքեց իրեն, ըստ երևույթին պատրաստվելով հանկարծ ոստնել դեպի Հեղինեն:

Հեղինեն նորից վերցրեց թեյի դատարկ բաժակը:

— Համարձակվիր մոտենալ, համարձակվել, — սպառնաց նա հաստատուն ձայնով:

Խուլ ու համր Սալոմեն, որ մինչև այժմ սարսափահար նայում էր մերթ Նասիբյանին, մերթ քրոջը, առաջ նետվեց Նասիբյանի ճանապարհը փակելու համար, բայց քույրն իսկույն բռնեց նրա թևից, նստեցրեց և, նորից դառնալով Նասիբյանին, կանչեց նույն հաստատուն ձայնով:

— Արի ... քաջ ես, մոտեցիր:

Հեղինեի մարտակոչն այն աստիճան ազդու էր, որ Նասիբյանը տեղից շարժվել չկարողացավ: 
Նա ուզում էր խոսել, աղաղակել առաջվա պես, նույնիսկ ջարդել, փշրել, բայց այն գիտակցությունը, որ ինքը ոչինչ չի կարող անել, կապում էր նրա ձեռքն ու ոտքը և խեղդում էր նրան: 
Կարճ ժամանակ երկու ախոյան կանգնած էին իրար դեմ առ դեմ, երկուսն էլ լուռ էին, բայց մենանզոր կատաղությունից ինքն իրեն ուտելով, մյուսը հանգիստ և անսասան, բայց խիստ վճռական-սպառնական դիրք բռնեց:

— Ես հիմա ոչինչ չեմ անիլ... ոչինչ չեմ կարող անել դժբախտաբար, — ասաց, վերջապես, Նասիբյանը ծանր շնչելով:

— Թե աստվածդ կսիրես, — խաղրեց Հեղինեն:

— Բայց ուրիշ անգամ ... կտեսնես ...
— Եթե դու կհամարձակվես դարձյալ ոտ դնել այստեղ, ոտդ կփշրեմ:

— Շատ բարի, շատ բարի, շատ բարի, — արտասանեց Նասիբյանը ատամների միջից, գլխարկը թռցրեց աթոռի վրայից և արագ քայլերով դիմեց դեպի Հեղինեն: 
— Բայց այժմ գիտե՞ս ինչ կասեմ քեզ: 
Ես կասեմ, որ դու ... ծախու արարած ես:

Եվ նախքան նա դուրս կգնար, ինչ-որ մի բան ուժգնորեն տրաքեց նրա ականջի մոտ, և ինչ-որ սուր-սուր բաներ մանրիկ սառույցների պես դիպան նրա երեսին: 
Դա թեյի բաժակն էր, որ Հեղինեն ձեռքի կատաղի թափով շպրտեց նրա հետևից: 
Բաժակը թռավ սեղանի մոտ նստած Բադամյանի գլխով, շեշտակի անցավ Նասիբյանի ականջի մոտով և, դիպչելով դռանը, տրաքեց ու փշուր-փշուր ցանուցիր եղավ հատկի վրա:

Նասիբյանը չքացավ սենյակից:

Տեսարանն այնքան տգեղ էր, որ Բադամյանն ակամա, դարձրեց երեսը, որպեսզի չնայի Հեղինեին: 
Նա իր մեջ վիրավորված էր տեսնում այն նուրբ զգացումը, որ տածում էր առհասարակ դեպի կին-արարածը, իսկ այդ րոպեին իր առաջ տեսնում էր ոչ թե մի կին, մի քնքուշ արարած, որի բոլոր գրավչությունն իր քնքշության մեջն էր, այլ մի կոպիտ տղամարդ, որը հարկավոր դեպքում պատրաստ է դիմելու բռունցքի:

Իսկ խեղճ Սալոմեն, մեռելի պես գունատված, նայում էր քրոջ դեմքին սարսափահար և, առանց այն էլ լեզու չունենալու, բոլորովին զրկվել էր ձայն հանելու ընդունակությունից: 
Հեղինեն կանգնած էր սեղանի մոտ և, գունատ, ամբողջ մարմնով ղողում էր կատաղությունից: 
Բաժակը շպրտելիս պենսնեն ընկել էր նրա քթից և ղայթանի վրա կախ ընկել նրա կրծքին:

— Ա՛խ, թե մի կդիպչեր... ա՛խ, թե մի կդիպչեր, — ասում էր նա գոհացում չտեսած վրիժառության անզորությամբ: 
— Գժվում եմ, գժվում, որ մտածում եմ, թե ինչպես նա համարձակվում է այդպիսի իրավունքներ բանեցնել ինձ վրա, գոռալ հոխորտալ, այդպիսի անամոթ խոսքեր ասել երեսիս…	ինչպե՛ս է համարձակվում... 
Այսպիսի բան տեսնված կա՞ աշխարհիս երեսին... 
Երեկվա քնձռոտ, քոսոտ շունը, որի առաջ խղճահարությունից մի քիչ հացի փշրանք եմ նետել, այսօր տեր ու տիրական է դառել գլխիս, հաշիվներ է պահանջում ինձնից, վիրավորում է ինձ ամենալիրբ կերպով…	Եվ այս բանն ես ստիպված եմ տանել ամե՛ն օր, շարունա՜կ... 
Սա ի՛նչ դրություն է, սա ի՛նչ դրություն է...
Հեղինեն ոտով դեն հրեց աթոռը, պենսնեն քթին դրեց և խիստ հուզված սկսեց անցուդարձ անել սենյակում:

— Ո՛չ, բավական է, — աղաղակեց նա, — այլևս չեմ կարող դիմանալ: 
Մինչև այժմ ես միայն սպառնում էի, բայց չէի կատարում սպառնալիքս, իսկ այժմ... 
Ես կգնամ ոստիկանատուն և ապահովություն կպահանջեմ... 
Այսպես չի կարելի…	Մարդ հանգստություն չունենա մինչև անգամ իր սեփական տանը... 
Սա ի՜նչ դրություն է... 
Գոնե մի խոսքով, մի ամենահասարակ խոսքով կապված լինիմ նրա հետ, էլի կասեմ քարն իմ գլուխը, իրավունք ունի, բայց, ախր ես ո՞վ, նա ո՛վ, ի՞նչ կապ կա մեր մեջ... 
Մի բան, մի փաշա, մի սուլթան այն իրավունքները չի բանեցնիլ իր հարճի վրա, ինչ իրավունքներ որ նա է բանեցնում ինձ վրա... 
Սա գժվելու բան չէ՞...
Հատակի վրա ցրիվ եկած բաժակի փշուրներն ընկնում էին նրա ոտների տակ և տրխկալով ավելի ևս փշրվում. այդպիսի դեպքերում նա կանգ էր առնում, ոտով շպրտում էր փշուրները պատի կողմը և նորից շարունակում իր ջղային քայլվածքը:

Հանկարծ նա կանգ առավ Բադամյանի առաջ, որը, բոլորովին անտարբեր ու անզգա, նայում էր լուսամուտի ապակիներին, որոնց մեջ հետզհետե հանգչում էին արևի ճառագայթները:

— Վիպասան մարդ եք, ահա ձեզ մի տիպ, հայոց ազգի ազատամիտի մի տիպ: 
Անաչառ եղեք, դուրս բերեք այդ տիպը: 
Ինչո՞ւ չեք դուրս բերում: 
Երևի կասեք, որ դա տիպ չէ, որ դա պարոդիա է: 
Բայց ո՞ր ազատամիտը մեզանում պարոդիա չէ, ասացեք խնդրեմ, ո՞ր ազատամիտը…
Բադամյանն արմունկները դրեց սեղանի վրա, աչքերը փակեց և ճակատն ու քունքերը սեղմեց մատների մեջ: 
Նա սիրտ չուներ խոսելու. հազիվ թե լսում էլ էր Հեղինեի ասածները. զգում էր միայն, որ նրա ծկլթոցները սաստիկ գրգռում են իր ջղերը: 
Այժմ նա բոլորովին հիվանդ էր զգում իրեն. գլուխը սաստիկ ցավում էր. ճակատը մերթ սառում էր, մերթ վառվում, բերանի մեջ անհամություն էր զգում, կարծես դառն բան լիներ կերած, մեջքը և սրունքները կոտրատվում էին առավոտվանից ավելի սաստիկ անհուն փափագ էր զգում պառկելու և պինդ. սաստիկ պինդ ծալելու ծնկները:

— Դուք լսում եք, հա՞, — շարունակեց Հեղինեն: 
— Լռո՞ւմ եք, որովհետև հաշիվներիդ չի գալիս, որ խոսեք, չէ՞: 
Դուք ստիպված եք չտեսնելուն տալ այս զազրելի տիպը որովհետև ձեր կուսակցությանն է պատկանում, չէ՞ ... 
Բայց իմացե՛ք, այսուհետև ես թքել եմ ձեր բոլոր կուսակցությունների վրա, որովհետև ձեր այդ կուսակցությունների անունը կա միայն, իսկ ամանումը... ցեխ կա միայն: 
Ես այժմ հասկանում եմ Վահանին, նա բոլորովին իրավունք ուներ արհամարհելու և ծաղրելու ձեզ բոլորիդ էլ, որովհետև ի՞նչ եք դուք — ֆրազյորներ և կապիկներ: 
Ձեզ որ փետրահան անեն, տակներիումդ մի-մի մղդսի դուրս կգա: 
Բայց ափսոս մղդսին. նա գոնե համբերատար է, իսկ ձեր հոգու խորքում մի-մի սուլթան կա նստած: 
Դուք ազատամիտ, մինչև անգամ չափազանց ազատամիտ եք, երբ գործը չի վերաբերում ձեր անձնականին, բայց հենց որ բանը գալիս է ձեր կաշուն, դուք ամենաթունդ խավարամիտից էլ խավարամիտ և, որ ամենագարշելին է, պարզապես բռնակալ եք դառնում: 
Ձեր այս անտանելի օդում խեղդվել կարելի է... 
Բադամյանը վեր կացավ:

— Ներեցեք, ես գնում եմ:

Հեղինեն հանկարծ լռեց և զարմացած նայեց նրան:

— Գնո՞ւմ եք:

— Այո: 
Վատ եմ զգում ինձ:

— Թե՞ նեղացար իմ խոսքերից:

— Չէ: 
Ձեր խոսքերը, համենայն դեպս, ավելորդ էին, և դուք էլ իզուր եք այդքան տաքանում, մի՞թե չեք տեսնում, որ նա շատ էլ նորմալ վիճակի մեջ չէ...
— Որ այդպես է, թող գնա գժատուն, ինչո՞ւ է ինձ մոտ գալիս:

— Վերջիվերջո կգնա, ապահով եղեք:

16
Տուն հասնելուն պես Բադամյանը պառկեց: 
Մարմնի մեջ սաստիկ ցուրտ էր զգում, այնուհետև ջերմեց: 
Թիկունքի մեջ ծակոցները սաստկացել էին: 
Գիշերն անցկացրեց խիստ անհանգիստ: 
Սաստիկ տաքության մեջ նրան թվում էր, թե պտտվում վեգի պես և այդպես պտելով գլխիվայր սլանում է շեշտակի մի մութ անդունդ` լի ինչ-որ աղոտ-փայլուն բծերով` նման մանրիկ աստղերի:

Առավոտյան ծառային ուղարկեց ծանոթ բժշկի հետևից: 
Բժիշկը հանգստացրեց նրան, ասելով, որ ոչինչ չկա, հարկավոր է միայն տաք մնալ և քրտնել, և դեղ գրեց: 
Սակայն օրվա ընթացքում Բադամյանը նորից դողացրեց և ջերմեց: 
Երկրորդ օրը նկատեց, որ չոր կերպով հազում է: 
Այդ բանը վախեցրեց նրան: 
Բժիշկը նորից եկավ. այս անգամ ուշի-ուշով քննեց հիվանդի թոքերը և ասաց, որ հարկավոր է շատ զգույշ կենալ, և նոր դեղ գրեց:




 --------------------------------------- 


Սակայն այլևս ոչ մի զգուշություն և ոչ մի դեղ չօգնեց: 
Թոքերի բորբոքումը գնալով սաստկանում էր. օր-օրի վրա բարձրանում էր տաքության աստիճանը. հիվանդը չէր կարողանում ամոքել ծարավը կաթի և սելթերյան ջրի խառնուրդով, որ բժիշկը պատվիրել էր խմել ջրի տեղ: 
Իսկ հազը հետզհետե չորանում էր և ուժեղանում: 
Հինգերորդ օրվանից գիշերները, երբ տաքության աստիճանը խիստ բարձրանում էր, նա կորցնում էր ուշքը և զառանցում: 
Սակայն առավոտները համեմատաբար լավ էր լինում և կարողանում էր մտածել իր դրության մասին: 
Իսկ այդ դրությունը նրան հանաք բան չէր երևում: 
Նրան վախեցնում էր մանավանդ այդ չոր հազը, որ ուժգնության րոպեներին կարծես ուզում էր պոկել նրա թոքերն և դուրս շպրտել բերանից:

Ուշքը գլխին եկած ժամանակ նրա միտքը շարունակ պտտվում էր Մանեի շուրջը, և մի տարօրինակ եսական-վրեժխնդրական զգացում թելադրում էր նրան մեռնել: 
Նրա ջերմոտ երևակայությունը ստեղծում էր զանազան սանտիմենտալ տեսարաններ, և նա առանձին հաճությամբ կանգ էր առնում այն տեսարանի վրա, թե ինչպես ինքը պառկած է դագաղի մեջ, ձեռքերը կրծքին ծալած, գլուխն ուսին ծռած, վարդերի և ծաղիկների մեջ թաղված, և թե ինչպես Մանեն չոքած է դագաղի առաջ սև հագուստով և, դեմքը ձեռքերով ծածկած, հեկեկում է անմխիթար արցունքներով: 
Իսկ Սանթրոսյանը... 
Սակայն Սանթրոսյանի մասին Բադամյանի երևակայությունը ոչինչ չէր կարողանում ստեղծել, տեսնում էր միայն նրա ժոկեի գլխարկը և երկարաճիտ կոշիկները:

Ութերորդ օրը հիվանդի վիճակը բոլորովին վատացավ: 
Այդ օրը, երեկոյան դեմ, նրան առաջին անգամ այցելեց Հեղինեն:

— Բադամյան, ի՞նչ է պատահել ձեզ, — հարցրեց նա՝ խոնարհվելով հիվանդի բոլորովին փոխված դեմքի վրա:

Բադամյանը, սաստիկ տաքության մեջ, շաղված աչքերով նայեց նրան, ինչ-որ շշնջաց և սպիտակած, կարծես կաթնոտ լեզվով սկսեց լպստել չորացած և տեղ-տեղ ճաքած շրթունքները:

Հեղինեն ձեռքի ափը դրեց նրա ճակատի վրա, ճակատը չոր էր մադաղաթի պես և այրվում էր վառարանի նման:

— Այս ե՞րբ եք այսպես մրսել Անցած շաբաթ օր մեր տանն էիք, այն օրվանի՞ց եք պառկած:

Հիվանդը տենդից վառվող աչքերով նայում էր Հեղինեին և, ըստ երևույթին, չէր հասկանում, թե ինչ էր ասում նա: 
Հեղինեն ավելի խոնարհվեց նրա դեմքի վրա:

— Բադամյան... 
Բժիշկ գալի՞ս է: 
Հիվանդը ափով դրական շարժում արավ:

— Ո՞վ է նայում ձեզ:

— Ի՞նչ...
— Ո՞վ է նայում, ասում եմ, ձեզ:

— Ծառան:

— Բժիշկն այսօր եկե՞լ է:

— Չգիտեմ:

Սաստիկ ջերմը մթագնել էր հիվանդի հիշողությունը: 
Խոսելիս նրա ձայնը հազիվ էր լսվում: 
Նա չէր դադարում շրթունքները լպստելուց, շնչում էր խիստ արագ և լսելի հեթեթոցով և վառվող, անմիտ, կարծես սարսափահար աչքերը չէր հեռացնում Հեղինեի դեմքից:

Հեղինեն անհանգիստ դրության մեջ էր. չէր իմանում գնա, թե մնա, երբ եկավ բժիշկը: 
Նրանք լավ ծանոթ էին իրար: 
Հիվանդի վիճակը լուրջ մտառությամբ քննելուց հետո բժիշկը փսփսաց Հեղինեի ականջին.
— Դուք գիտե՞ք, որ դրությունը շատ վտանգավոր է:

— Դա պարզ է, — նկատեց Հեղինեն: 
— Այս գիշեր անպատճառ կրիզիս կլինի: 
Վատն այն է, որ մարդ չկա մոտը: 
Ծառայի խնամքին թողնել անկարելի է: 
Դեղերը գրեթե ամենևին չեն գործածվում: 
Ես շատ սխալվեցի, որ հենց սկզբից չփոխադրեցի հիվանդանոց: 
Այժմ մնում է, որ մի ֆելդշեր կամ գթության մի քույր կանչենք:

— Ի՞նչ եք կարծում, եթե մեր տուն փոխադրենք...
— Ի՜նչ եք ասում... այս դրության մե՞ջ... 
Անկարելի է:

— Իսկ եթե ես մնա՞մ:

— Դո՛ւք... 
Դրանով, իհարկե, մեծ բարություն արած կլինիք:

— Շատ բարի, կմնամ: 
Այսօր մի առանձին գործ էլ չունիմ:

Եվ Հեղինեն մնաց:

Բժիշկը նոր էր հեռացել, որ հիվանդի սենյակը մտավ Զաքարը: 
Հայտնի չէր որտեղից էր իմացել նա իր եղբորորդու հիվանդությունը և թեպետ չէր սիրում նրան և երկար ժամանակ չէր եղել նրա մոտ, բայց և այնպես արենակցական զգացումը ստիպել էր ծերունուն այցելելու հիվանդին: 
Ծերունին անձամբ ծանոթ էր Հեղինեին, լավ կարծիք չուներ նրա բարոյականի մասին, մանավանդ Նասիբյանի մոր պատմությունը լսելուց հետո, և այժմ կասկածանքով վերաբերվեց այն բանին, որ նրան տեսավ հիվանդի մոտ: 
Զաքարը նստեց հիվանդի մոտ, փորձեց խոսեցնել նրան, բայց Բադամյանը չճանաչեց ծերունուն: 
Հեղինեն խնդրեց Զաքարին, որ հիվանդին չանհանգստացնի, և դուրս տարավ նրան կից սենյակը: 
Եղբորորդու դրությանը, ըստ երևույթին, ծանր տպավորություն էր թողել Զաքարի վրա, բայց նա չէր կորցրել ծերունիներին հատուկ սառնասրտությունը: 
Կից սենյակումս նա ծանր ու բարակ նստեց աթոռի վրա և հարցրեց. — էս ո՞նց եղավ, որ մեռնում է:

Հեղինեն նայեց նրա թավ հոնքերին, և նրան ապշեցրեց այն անսասան խաղաղությունը, որ արտահայտում էին նրա աչքերը, նրա դեմքի ամեն մի խորշը: 
Այդ զառամյալ ծերունին կարծես թե հարցնում էր մի շատ հասարակ բան:

— Ո՞րտղից հնարեցիք, թե մեռնում է, — նկատեց Հեղինեն դժկամությամբ:

— Աչքերը…	աչքերը լավ չէին, — շշնջաց ծերունին կարծես ինքն իրեն: 
Մի քիչ լռելուց հետո, նորից իր թավ հոնքերի տակից նայեց Հեղինեի աչքերին և հարցրեց նույն խաղաղ ձայնով:

— Տերտերին իմաց տվե՞լ եք:

Հեղինեն այս անգամ չկարողացավ զսպել իր զայրույթը:

— Ինչե՛ր եք ասում, չեմ հասկանում, — բացականչեց նա, — եկաք-չեկաք, մեռնելուց և տերտերի մասին եք խոսում... 
Զոռո՞վ եք ուզում, ի՛նչ է, որ մեռնի:

Վերջին խոսքերը Հեղինեի բերանից դուրս թռան ինքնաբերաբար, և նա մտածեց, թե մի՞թե այդ փտած ծերունին պիտի հանդիսանար Բադամյանի ժառանգը, քանի որ Բադամյանն ուրիշ ոչ մի ավելի մոտիկ ազգական չուներ: 
Այդ միտքը բոլորովին վրդովեց նրան, և նա ավելացրեց ավելի ես զայրագին.
— Հենց թեկուզ մեռնելիս էլ լինի, մի՞թե ձեր տերտերը պիտի փրկի:

— Տերտերը չի փրկի որդի, բայց տերտերի տված հաղորդը կփրկի:

— Ո՛նց չէ. որ հաղորդես, է՛, իսկույն ոտի կկանգնի:

— Հաղորդը դեղ խո չի, որդի, որ առողջացնի: 
Հաղորդը հոգու համար է, որ սրբի մեղքերից: 
Մարմինը չի փրկիլ, բայց հոգին կփրկի:

— Հոգի՛... ի՛նչ հոգի, — բացականչեց Հեղինեն գրգռված ոչ այնքան նրա խոսքերից, որքան նրա հանգիստ, դոգմատիկական տոնից: 
— Մարմինն ինքը հոգի է՝ քանի կենդանի է. իսկ երբ որ մեռնի, հոգի էլ ո՞րտեղից կլինի, որ փրկի...
Զաքարը լսում էր Հեղինեի խոսքերի տարափը վերին աստիճանի ապշած: 
Մինչև անգամ նրան տիրել էր սրբազան մի սարսափ, որ այնտեղ, կից սենյակում, մարդը պատրաստվում էր ավանդելու իր հոգին, իսկ այստեղ ուրանում էին այդ հոգու գոյությունը, հետևաբար և այն ահեղ դատաստանը, որի առաջ պատասխանատու, պիտի լիներ այդ հոգին իր երկրավոր մեղսալից կյանքի համար...
— Բաս հոգի չկա, է՞լի — հարցրեց նա: 
— Ու երբ որ հոգի չկա, բաս աստծու ահեղ դատաստան էլ չկա, է՞լի...
— Չկա, բաս կա՞:

— Բաս ավետարանը սուտ է ասում, է՞լի:

— Է՛հ, թողեք, թե աստված կսիրեք, — գրգռված արտասանեց Հեղինեն և, որպեսզի ծերունին երկար չխոսի, դուրս գնաց հիվանդի սենյակը: 
Այնուհետև, երբ նորից դուրս եկավ այնտեղից, ծերունին արդեն պատրաստվում էր գնալու:

— Ես ուրիշ բան չեմ ասիլ որդի, — ասաց Զաքարը: 
— Մենակ կասեմ՝ վա՛յ քու հոգուն վա՛յ, վա՛յ, հազար վայ... 
Դու որ աղջիկ ես, այդպես ես խոսում, բաս տղերքն ինչպես կլինեն խոսելիս... 
Ես զարմանում եմ, որ աշխարհը դեռ դիմանում է, չի կործանվում, ինչպես որ կործանվեց Սոդոմ-Գոմորը:

— Ուրեմն, երևի շատ էլ մեղավոր չենք, որ չի կործանվում, — կծու կերպով նկատեց Հեղինեն:

— Հը՛մ, սպասիր հալա, աստծու համբերությունն էլ վերջ ունի:

17
Զաքարը հիվանդի բնակարանից դիմեց դեպի Սանթրոսյանների տուն: 
Նա վերին աստճանի վրդովված էր Հեղինեի վարմունքից և ուզում էր իր սրտի մեջ ամբարած մաղձը թափել այնտեղ, ուր իրեն հասկանում և համակրանքով էին վերաբերվում:

Արևը նոր էր մտել և սենյակում դեռևս բավական լույս էր: 
Մանեն և սկեսուրը նստած էին ճաշասենյակում: 
Մանեն հավաքում էր թեյի պարագաները: 
Թեյը խմելուց հետո Սանթրոսյանը և Վահանը առանձնացել էին հյուրասենյակը, որ գտնվում էր ճաշասենյակին կից և որի դուռը բաց էր: 
Նրանք գործնական խոսակցության մեջ էին, և նրանց ձայները պարզորոշ լսվում էին ճաշասենյակում:

Սանթրոսյանը հանքային գործին կպած էր ֆանատիկոսի եռանդով: 
Նա կազմել էր հսկայական ծրագիրներ ապագայի համար, բայց առայժմ Թիֆլիս էր եկել մի քանի դրամատերերի հետ բանակցելու և կնոջն ու մորն ամառանոց փոխադրելու նպատակով: 
Թիֆլիս հասած օրը երկաթուղու կայարանում հանդիպելով Վահանին, թռուցիկ կերպով պատմել էր նրան իր գործերի դրությունը և այդ գործերն ընդարձակելու մտադրությունը. հետո հիշելով, որ Վահանը փող ունի սկզբում կատակով, ապա լրջորեն առաջարկել էլ նրան, որ միանա իր հետ և միասին աշխատեն ապագա ընկերության հիմքը դնելու: 
Այդ բանը նստել էր Վահանի խելքում, և նա թողել էր այդ օրը գյուղ վերադառնալու մտադրությունը, որպեսզի մանրամասնորեն ծանոթանա գործերին և լրջորեն խորհրդակցի փեսայի հետ: 
Սանթրոսյանն իր հետ բերել էր հանքերի զանազան նմուշներ, որոնք թափված էին սեղանի վրա, և այդ բոլորը մի առ մի ցույց էր տալիս Վահանին ու բացատրում:

Մանեն ճաշասենյակից ականջ էր դնում ամուսնու և եղբոր խոսակցությանը և շատ ուրախ էր, որ նրանք ամեն օր զբաղված են իրենց գործերով և մի առանձին ուշադրություն չեն դարձնում իր վրա: 
Ամուսնու անակնկալ վերադարձից հետո նա այն դրության մեջ էր զգում իրեն, ինչ դրության մեջ որ, անշուշտ, զգում է իրեն հանկարծ ծուղակն ընկած թռչունը: 
Սկզբում նա սարսափեց, երբ եղբորն ամուսնու հետ տեսավ, բայց Վահանը փեսայի ներկայության ժամանակ քրոջ հետ վարվում էր այնպես, որ կարծես ոչինչ չգիտեր Մանեի գաղտնիքից և նրա հետ ոչ մի ընդհարում չէր ունեցել: 
Վահանի գործադրած այդ տակտը բավական հաշտեցրեց Մանեին եղբոր հետ: 
Ինչ վերաբերվում է Սանթրոսյանին, նա մի առանձին բան չնկատեց կնոջ մեջ, բացի միայն այն բանից, որ Մանեն բավական նիհարել էր:

Զաքարը չգիտեր, որ Սանթրոսյանն եկել է, և, երբ Օսանն ավետեց նրան որդու գալուստը, նա ուրախությունից մոռացավ Հեղինեի հետ ունեցած վրդովեցուցիչ խոսակցությունը և ճաշասենյակից անմիջապես անցավ հյուրասենյակ: 
Օսանը հետևեց նրան, իսկ Մանեն մնաց ճաշասենյակում:

Սանթրոսյանը ծերունուն ընդունեց շատ սիրալիր կերպով և կատակով հանդիմանեց նրան, որ այդպես ուշ է գալիս իր գալուստը ողջունելու: 
Զաքարն երդում-կրակ ընկավ, թե չէր իմանում, որ նա եկել է, թե չէ, որ իմանար... 
Ծերունին սկսեց հավատացնել թե ո՛ր աստիճան սիրում ու հարգում է Սանթոսյանին, թե որքան երախտապարտ է նրան...
— Լավ, այդ թողնենք, — շտապեց ընդհատել նրան Սանթրոսյանը: 
— Դուք ինձ այս ասացեք՝ ինչպես եք, ինչպես չեք՛: 
Է՞լի խռով եք ձեր եղբոր որդու հետ:

Ծերունին նոր հիշեց, թե որտեղից էր եկել, և նրա ակներև ուրախությունը հանկարծ փոխվեց տխրության: 
Նա գլուխը գլուխը խոնարհեց կրծքին և խորը հառաչեց.
— Եղբորս որդին մեռնում է, — ասաց նա:

— Քա՛, ի՞նչ ես ասում, Աշո՞տը, — գրեթե ճչաց Օսանը շանթահար:

Նույն վայրկյանին ճաշասենյակից լսվեց ինչ-որ մի թխկոց, որից հետո հյուրասենյակում տիրեց խորհրդավոր լռություն:

— Բան կոտրվե՞ց, — հարցրեց Զաքարը, գլուխը կամաց բարձրացնելով:

Վահանը վեր կացավ, արագ քայլերով անցավ, նայեց տան շեմքից դեպի ճաշասենյակ և տեսավ Մանեին, որ նստած էր սեղանի մոտ քարացած և մեռելի պես գունատ: 
Նրանց հայացքները հանդիպեցին իրար: 
Մանեն ձեռքերով պինդ բռնել էր սեղանի ծայրից, նայում էր նրան անմիտ, չռած աչքերով և կարծես թե հարցնում էր. «Այս ի՞նչ է, տունը շարժվո՞ւմ է…»:

— Ի՞նչ պատահեց, — հարցրեց Սանթրոսյանը, իր հանգիստ ձայնով:

Վահանը ետ դարձավ:

— Ոչինչ: 
Մանեն էր: 
Բաժակն ընկավ ձեռքից կոտրվեց:

Զաքարը ծանրորեն երերեց գլուխը:

— Վատ նշան է…	շատ վատ նշան է, — արտասանեց նա:

— Սպասիր, պարոն Զաքար, ինչպե՞ս թե մեռնում է, — հարցրեց Վահանը, խիստ հետաքրքրված ծերունու հաղորդած անակնկալ նորությունից:

— Դե, մեռնելն ինչպես կլինի, որդի, մեռնում է, է՛լի: 
Այս րոպեիս նրա մոտիցն եմ գալիս: 
Ոչ ուշք կա գլխին, ոչ բան: 
Հանգել գնացել է: 
Հետը խոսեցի, չճանաչեց:

 — Քա, ինչի՞, ի՞նչ է պատահել, — սկսեց հարցուփորձ անել Օսանը կանանց հատուկ ցավակցական հետաքրքրությամբ:

— Չեմ իմանում, Օսան ջան: 
Ես էլ պատահմունքով իմացա: 
Նա ինձ ե՞րբ էր բանի տեղ դնում, որ ժամանակին իմաց տար: 
Որ իմաց տար, երևի մի բան կանեի, որ անտեր չմնար: 
Թե չէ, հիմի ո՞վ է նրան մտիկ անողը: 
Մի ծառա ունի, մեկ էլ հրեն էն թուրքն է գնացել կողքին նստել:

— Ի՞նչ թուրք:

— Սոլիկենց Ստեփանի աղջիկը, աննամուսների աննամուսը: 
Թուրք, թուրքից էլ վատթար... 
Ասում եմ մեռնում է, տերտեր կանչենք, գա հաղորդի: 
Տերտերս ո՞րն է, հաղորդս ո՞րն է, ասում է: 
Բաս ասում եմ, հոգին: 
Ուզում ես, որ մեղավոր հոգով գնա աստծու ահեղ դատաստանի առաջը կանգնի՞: 
Ինչ դատաստան, ի՛նչ հոգի, ասում է: 
Հոգին մարմինն է, մարմինը մեռավ, ասում է, հոգին էլ մեռավ: 
Պրծա՛վ գնաց:

Բադամյանի ծանր հիվանդության լուրը մի առանձին տպավորություն չգործեց Սանթրոսյանի վրա: 
Թեև Բադամյանը, իբրև, հեռու-մոտիկ ազգական, նրա տուն գնում-գալիս էր հաճախ, բայց Սանթրոսյանը, թե ամուսնությունից առաջ և թե հետո մեծ մասամբ բացակա լինելով Թիֆլիսից, միջոց չէր ունեցել այնպիսի մոտիկ հարաբերություն հաստատելու նրա հետ, ինչպես մայրն ու կինը:

Վահանը թեև աշխատում էր արտաքուստ անտարբեր ձևանալ և նույնիսկ այն ժամանակ, երբ Զաքարը խոսում էր Հեղինեի մասին, աչքով էր անում Սանթրոսյանին և աշխատում էր ժպտալ, բայց և այնպես մի տարօրինակ անհանգիստ դրության մեջ էր. մերթ նստում էր, մերթ վեր էր կենում, ման էր գալիս սենյակում, և նրա ամբողջ ուշադրությունը ճաշասենյակի կողմն էր: 
Հետո նա դուրս գնաց այնտեղ և, սեղանի վրայից խոնարհվելով դեպի քույրը, շշնջաց.
— Աստվածդ սիրես, Մանե, ուշքդ հավաքիր: 
Այդպես չի կարելի: 
Երեսիդ գույն չկա: 
Ծերունին երևի չափազանցնում է: 
Այնպես արա, որ բան չնկատվի:

Մանեն նստած էր արձանացած, մեծ-մեծ աչքերով նայում էր եղբորը, և նրա անմիտ հայացքիդ երևում էր, որ չէր հասանում, թե ինչ է ասում Վահանը: 
Վահանը իր ձեռքով մի բաժակ թեյ լցրեց, դուրս տարավ դրեց Զաքարի առաջ:

— Այն թուրքի դատաստանը որ քեզ տան, պարոն Զաքար, ի՞նչ կանես, — հարցրեց նա, նստելով ծերունու մոտ:

— Ես ի՞նչ դատաստան անող եմ, որդի, աստծուն հայհոյողի դատաստանն աստված պետք է անի: 
Եվ կանի, կտեսնես, որ կանի:

Օսանը վեր կացավ և դուրս գնաց հարսի մոտ:

— Քա, իմացա՛ր ինչ ասեց Զաքարը:

Մանեն գլխով դրական պատասխան տվեց, կարծես զրկված խոսելու ընդունակությունից:

Օսանն այն աստիճան ազդված էր ծերունու հաղորդած անսպասելի նորությունից, որ չնկատեց հարսի տարօրինակ դրությունը: 
Նա շարունակ ախ ու վաշ էր քաշում և նրա ջրակալած աչքերն արտասուքի առատ կաթիլներ էին թափում ներքև:

Մանեն նստած էր հանգիստ, անմիտ հայացքով նայում էր սկեսրոջ այտերի վրայով գլորվող արտասուքի կաթիլներին, լսում էր նրա երկար ու բարակ վշտահար խոսքերը և ամենևին ձայն չէր հանում: 
Նրան թվում էր, թե վերացել է աշխարհից, կորցրել է մտածելու և զգալու ընդունակությունը և ամեն բան, ինչ որ տեսնում է ու լսում, կատարվում է մի ծանր մղձավանջի մեջ:

Զաքարը չկարողացավ երկար մնալ Սանթրոսյանի մոտ. մինչև անգամ ձեռք չտվեց թեյի բաժակին և վեր կացավ:

— Գնում եմ տերտեր տանեմ, չեմ թողնիլ, որ ջահել հոգին կորչի: 
Եվ դուրս կանեմ այն թուրքին, դուրս կանեմ: 
Ի՞նչ բան ունի, որ ներս է խցկվել:

Ծերունին ամբողջապես դողում էր հուզումից, և դուրս գնալիս տարօրինակ կերպով առաջ էր ընկել նրա սպիտակ գլուխը:

Ճաշասենյակում նրան բռնեց Օսանը:

— Ո՞ւր ես գնում:

— Գնում եմ տերտեր տանեմ, այն թուրքին էլ դուրս անեմ:

— Սպասիր, ես էլ եմ գալիս:

Օսանը շտապով դուրս գնաց հագնվելու, իսկ ծերունին նստեց սեղանի մոտ, Մանեի դիմաց, և սպասում էր նրան
— Նա ջահել էր, մեղքեր շատ էր գործել շա՜տ: 
Ո՞վ ջահել ժամանակը մեղքեր չի գործում: 
Բայց որ հայ-քրիստոնյան մեռնելիս չհաղորդվի. էլ ի՞նչ երեսով պետք է գնա կանգնի աստծու դատաստանի առաջ: 
Մեր աշխարհային դատաստանը չէ, է՛, որ խտրես, աստծու դատաստանն է, վերջին դատաստանը, ահե՛ղ դատաստանը...
Մանեն նայում էր ծերանուն, լսում էր նրան և անհուն ցանկություն էր զգում գլուխը դնելու սեղանի վրա և լալու, լալու, հավիտյան լալու:

Օսանը վերադարձավ քիշմիրի սև շալը ծածկելով ուսերին: 
Շտապելուց նրա ձեռքերը դողում էին, իսկ գլուխը սովորականից ավելի խիստ կերպով էր շարժվում:

— Մանե ջան, — ասաց նա, — բան է, որ տեսնեմ շատ վատ է, կմնամ, չեմ գալ այս գիշեր:

Մանեն քիչ էր մնում վեր թռչեր տեղից ու աղաղակեր «Ես էլ եմ գալիս…», բայց նա տեղնուտեղը քարացավ, որովհետև այդ միջոցին հյուրասենյակից դուրս եկավ ամուսինը Վահանի հետ:

— Մայրիկ, դու էլ ես գնո՞ւմ, — հարցրեց Սանթրոսյանը:

— Բաս ի՞նչ անեմ, որդի: 
Ես էլ որ չգնամ, ո՞վ պետք է մտիկ տա այն անտեր՝ անտիրական որբին: 
Չորանան նրա մոր ոսկորները, ոնց որ չորացել են...
— Օրիորդ Սոլիկյանը նրա մոտ է, ասում է:

— Ի՛հ, հողեմ նրա լպստած գլուխը: 
Զաքարը խո սուտ չի ասում: 
Լավ աղջիկը ի՞նչ գործ ունի ջահել տղի մոտ: 
Նա ո՛վ, նա ո՛վ...
— Խե՛ղճ մայրիկ, — ասաց Սանթրոսյանը, երբ մայրն ու Զաքարը դուրս գնացին, — մի հեռավոր ազգականի համար որ այդքան վշտանում է, հապա ի՞նչ պիտի անի, որ ե՞ս լինեմ մեռնելիս: 
Այն ո՞ր բանաստեղծն է, Մանե, որ ասում է, «Ես մի արցունք միայն տեսա իսկական, — այն մոր արցունքն էր անզուգական»... 
Բայց ի՞նչ է պատահել քեզ. երեսիդ գույն չկա: 
Հիվա՞նդ ես:

Մանեն ցնցվեց և ձեռքով շփեց ճակատը:

— Չգիտեմ... 
Բաժակը... 
Կարծեմ վախեցա, — արտասանեց նա կամաց:

— Զարմանալի արարածներ են այս կանայք, — բացականչեց Վահանն ուրախացած, որ Մանեն կարողացավ պատրվակ գտնել իր դրության իսկական պատճառը ծածկելու ամուսնուց: 
Բաժակ կոտրվի` կվախենան, մուկ վազի՝ կվախենան: 
Բան չկա, սիրելիս, վեր կաց մի քիչ ջուր խմիր, կանցնի: 
Վեր կաց:

Մանեն տեղից անգամ չշարժվեց:

— Դե վեր կաց, մի համառիր, — խնդրեց Սանթրոսյանը:

Մանեն կամաց վեր կացավ և անհաստատուն քայլերով դուրս գնաց:

Վահանը այժմ մտածում էր, թե ինչպես անի, որ Սանթրոսյանին հեռացնի տնից: 
Սակայն Սանթրոսյանն ինքը հայտնեց, որ այդ երեկո ժամը 8-ին ժամադիր է եղել մի դրամատերի հետ և գնալու է նրա մոտ:

— Այժմ արդեն ութին մոտ է, — ասաց նա նայելով ժամացույցին: 
— Խնդրում եմ մնացեք Մանեի մոտ, իսկ ես կաշխատեմ շուտ գալ:

Վահանը մնաց: 
Սակայն շուտով տեսավ, որ իր ներկայությունն ավելորդ էր, որովհետև հենց այն րոպեին, երբ ուզում էր հաղորդել քրոջը, որ զգույշ մնա, Մանեն վճռականերեն խնդրեց, որ իրեն հանգիստ թողնի:

Եվ Վահանը հանգիստ թողեց Մանեին, առաջվա փորձերից խրատված:

18
Գիշերը կամաց-կամաց մոտենում էր: 
Մութ ստվերներն աննկատելի կերպով դուրս էին սուլում սենյակների անկյունններից, սեղանների, աթոռների տակից, իջնում էին առաստաղից, բարձրանում էին հատակից, միախառնվում էին իրար հետ, թանձրանում և կլանում առարկաները: 
Եվ որքան ժամանակն անցնում էր, և մութը թանձրանում, այնքան Մանեն զգում էր, որ ուղեղի մեջ ցնցված է ինչ-որ մի բան և դուրս չի գալիս այնտեղից: 
Հետո միայն իմացավ, որ այդ բանը սկեսրոջ խոսքերն էին` «որ տեսնեմ շատ վատ է, կմնամ, չեմ գալ այս գիշեր»: 
«Կգա՞ արդյոք, թե ոչ», — մտածում էր Մանեն և սպասում: 
Ժամանակն անցնում էր սպանիչ դանդաղությամբ: 
Ամայի սենյակներում, գիշերային անդորրության մեջ ականջները թշշում էին: 
Քարացած օդը լցվում էր ինչ-որ մրմունջով անըմբռնելի, խորհրդավոր և ահավոր, մեռնողի վերջին շունչի պես:

Մանեն դուրս գնաց պատշգամբ:

Հսկայական տների հետևից քաղաքի գլխավոր փողոցն ուղարկում էր իր դեռևս եռուն կյանքի խուլ աղմուկը, որ գալիս էր մեռնելու այստեղ, այս խաղաղ փողոցում: 
Դիմացի տան պատուհանները լուսավորված էին պայծառ: 
Ներսը ասուեգործ վարագույրների ցանցի հետևը կանանց և տղամարդկանց ստվերներ էին շարժվում, և երբեմն-երբեմն շատ պարզորոշ լսվում էին նրանց խոսակցության և ծիծաղի ձայները: 
Դաշնամուրի և ջութակի ներդաշնակ ձայների մի ամբողջ հեղեղ էր դուրս հոսում այդ պատուհաններից, մերթ ուրախ և բուռն՝ զորահանդեսի ելած զինվորների աղաղակի պես, մերթ տխուր ու թախծալի, ինչպես թաղման նվագածությունը: 
Ջութակը լեզու էր կտրվել, խոսում էր, աղերսում, լալիս էր հուսահատ հեկեկանքով, — թվում թէ, թե մեռնում և փրկություն հայցում. իսկ դաշնամուրը, անհուն վիշտը սեղմած կրծքի մեջ կարծես թե աղոթք էր մրմնջում մեռնողի վրա իր պեդալի խուլ ձայներով...
Մանեն զգաց, որ ինչ-որ մի բան կամաց-կամաց բարձրանում է իր սրտի խորքից և բռնում է բուկը: 
Նա նստեց և տաքացած ճակատը սեղմեց պատշգամբի երկաթյա սառն վանդակի վրա: 
«Մեռնում է, — մտածում էր նա: 
— Ինչո՞ւ ինչ է պատահել... 
Կարելի բա՞ն է այդ... 
Ո՞ւմ պատճառով…	մի՞թե իմ... մի՞թե ինձ համար...»:

Մի բարձրաձայն խմբական քրքրիջ ուշքի բերեց նրան: 
Նա գլուխը բարձրացրեց և մեքենայաբար նայեց դիմացի տան ճրագավառ պատուհաններին: 
Դաշնամուրը լռել էր, իսկ ջութակը նախկին վշտահար հեծկլտանքի տեղ այժմ ինչ-որ անասնական ձայներ էր հանում, մերթ խռխռացնում էր խոզի պես, մերթ մլավում կատվի պես, մերթ ծվծվում մկան պես...
Մանեն վեր կացավ, ներս մտավ և անցավ ներքին սենյակները, որպեսզի չլսի այդ անտանելի ձայները:

Սկեսուրը վերադարձավ: 
Այդ բանը, ուրախացնելու տեղ, զարմացրեց Մանեին, նա կարծես թե վճռել էր, որ այդ գիշեր Բադամյանը պիտի մեռներ անպատճառ, հետևաբար Օսանը պիտի մնար նրա մոտ նրա աչքերը փակելու:

Սկեսուրը սաստիկ բարկացած էր, Հեղինեն չէր թողել, որ նա մնա հիվանդի մոտ, ասելով, որ պառավի ներկայությունն ավելորդ է և խանգարել միայն կարող է, ուստի նրան էլ Զաքարին էլ պարզապես դուրս էր արել: 
Տերտերին անգամ ուզում էր ներս չթողնել, բայց քաշվեց: 
Իսկ հիվանդի դրությունը շատ վատ էր. հաղորդությունն ընդունելիս ամենևին ուշք չկար գլխին: 
«Չէ, չի լուսացնիլ այս գիշեր», — վերջացրեց իր պատմությունն Օսանը:

«Չի լուսացնիլ այս գիշեր», — այս խոսքերն ընկան Մանեի ուղեղը և այնուհետև երկար ժամանակ պտտվում էին այնտեղ, լարված մեքենայի անիվի պես: 
Խիստ անհանգիստ, դրության մեջ, նա չէր իմանում ինչ անի, ինչ մտածի, մերթ նստում էր, մերթ վեր կենում, նորից նստում, բաց էր անում որևէ գիրք, բայց, առանց մի բառ անգամ կարդալ կարողանալու, նորից վեր էր կենում, ման գալիս, և ամբողջ ժամանակ նրա միտքը կրկնում էր մեքենայորեն` «չի լուսացնիլ այս գիշեր...»: 
Այդ միջոցին նա ոչինչ չէր զգում. զգում էր միայն, որ սպասում է ինչ-որ մի բանի և այդ սպասողությունը հետզհետե փոխվում է ջղային անհամբերության: 
Հետո պարզապես տեսավ, որ սպասում է, թե երբ պիտի քնի սկեսուրը:

Երբ, վերջապես, սկեսուրն առանձնացավ իր ննջարանը, մի տարօրինակ երկյուղ պաշարեց Մանեին: 
Անշարժ կանգնած, նա կարճ ժամանակ ուշիուշով ականջ էր դնում դեպի նախասենյակը, և ամեն մի շրշյուն արագ զարկել էր տալիս նրա սիրտը: 
Հետո կամաց հանեց գլխի ամառվա թեթև ծածկոցը, ծածկեց այնպես, որ միայն աչքերն էին երևում և զգուշորեն, կարծես մի բան գողացած, դուրս եկավ:

Առաջին երկու փողոցն անցավ գրեթե վազելով, հետո զգալով, որ ծնկները ծալվում են, և շունչը հազիվ է ետ բերում, կառք նստեց:

Մի տասը րոպեից կառքը կանգ առավ Բադամյանի բնակարանի առաջ:

Դուռը ներսից փակ էր: 
Նա ուշադրություն չդարձրեց այդ բանի վրա, արագորեն բարձրացավ սանդուղքով, որի ժամանակ ոտներն ամեն քայլափոխին խճճվում էին շրջազգեստի փեշերի մեջ, և մտավ առաջին սենյակը: 
Այստեղ, գրասեղանի վրա, կանաչ լուսամփոփի տակ վառվում էր լամպը, և մի մոմ բրոնզյա մոմկալի մեջ: 
Պատուհանի տախտակի վրա դրված էր կանացի մի փեղույր: 
Սենյակում ոչ-ոք չկար: 
Հսւրևան սենյակի դուռը կիսաբաց էր: 
Այնտեղից ոչ մի շշուկ չէր լսվում:

Մանեն կամացուկ բաց արավ այդ դուռը, ներս մտավ և կանգ առավ ակամա զարհուրած սենյակում լսվող մի տարօրինակ շնչառությունից և մանավանդ կիսախավարից, որպիսին լինում է սովորաբար մեռնողի սենյակում գիշեր ժամանակ:

Սենյակի մի անկյունում դրված էր հիվանդի մահճակալը: 
Գլխավերևը, մահճակալի հետևը, կլոր սեղանի վրա վառվում էր մի ցածրիկ մոմկալ սև մարմարի պատվանդանով: 
Ճրագը լուսավորում էր միայն մահճակալի հետևը և մեռած փայլ էր տալիս պատի պաստառի ոսկեզօծ նկարներին: 
Մահճակալի կողքին, բարձի մոտ, դրված էր եռոտանի կլորիկ սեղան, որի վրա դարսված էին դեղերի սրվակները և ճկճկում էր Բադամյանի ծոցի ժամացույցը:

Զգալով, որ արյունը սառում է երակների մեջ, Մանեն ոտների մատների վրա մոտեցավ հիվանդին և խոնարհվեց նրա դեմքի վրա: 
Բայց այդ դեմքը պարզ նշմարել չկարողացավ սենյակում տիրող կիսախավարի մեջ: 
Այն ժամանակ առավ մոմկալը և, գլխից բաձր բռնած, սկսեց դիտել Բադամյանի դեմքը:

Հիվանդի աչքերը փակ էին. երեսն էլ, կարմիր էր կտրվել. շնչում էր ծանր ու հատու, և երբեմն չոր հազի շատ թույլ ձայներ էին դուրս թռչում նրա բաց բերանից: 
Երկայն փափուկ մազերն անկարգ խոպոպիկներով շաղ էին անցել բարձի վրա: 
Մանեն առավ նրա ձեռքը և իսկույն բաց թողեց — այնքան տաք էր ու չոր:

— Բադամյա՛ն, — շշնջաց նա:

Հիվանդը չլսեց: 
Նա պառկած էր անշարժ. շնչում էր ոչ թե քթով, այլ բաց բերանով, և այդ շունչը դիպչում էր Մանեի երեսին բաղնիքի գոլորշու պես խոնավ ու տաք:

— Բադամյան, — կրկնեց Մանեն, ավելի ևս խոնարհվելով հիվանդի դեմքի վրա: 
— Բադամյա՛ն... 
Չե՞ս լսում
Հիվանդի աչքերն այս անգամ բացվեցին ծանրորեն, ավտոմատի աչքերի պես, և, փոխանակ Մանեին նայելու, նայեցին ճրագի լույսին ու նորից փակվեցին նույն ծանրությամբ:

Մանեն սոսկաց: 
Այդ Աչքերը…	այդ հայացքը…	անգիտակից, զգայազուրկ, ֆոսֆորային հայացքը... 
Մի՞թե արդեն մեռնում է... 
Մանեն մեքենայաբար նայեց չորս կողմը, կարծես ուզում էր օգնություն աղաղակել, բայց սենյակում, բացի իրենից և հիվանդից, ուրիշ ոչ nք չկար: 
Նոր հիշեց, որ Հեղինեն այդտեղ պիտի լիներ, բայց նա չկար: 
Ծառան ևս չէր երևում: 
Մանեն նորից խոնարհվեց հիվանդի դեմքի վրա, նորից սկսեց կանչել նրան, բայց Բադամյանի աչքերն այլևս չբացվեցին: 
Հիվանդը պառկած էր առաջվա պես անշարժ և առաջվա պես շնչում էր կիսաբաց բերանով ծանր ու հատու: 
Հիվանդությունը միանգամայն փոխել էր նրա դեմքը. դա կարծես Բադամյանը չէր, այլ բոլորովին անծանոթ մի մարդ խոր ընկած աչքերով, դուրս ցցված այտոսկրերով և սուր քթով, որը պլպլում էր մահվան դեղնությամբ:

Մանեն մոմկալը դրեց առաջվա տեղը և նստեց մահճակալի մոտ դրված աթոռի վրա: 
«Սա երազ է... անշուշտ երազ է, — մտածում էր նա մեքենայաբար: 
— Մեռնել…	ինչի՞ց... ինչո՞ւ համար…	այսպես հանկարծ... այսպես անակնկալ..» Նա հայացքը հառել էր հիվանդի փակ աչքերին, որոնք կիսախավարի մեջ թվում էր թե փակ չեն, այլ բաց են և խոռոչները, ամբողջովին սև ու դատարկ, նայում են առաստաղին ինչ-որ ահարկու խորհրդավորությամբ:

Հիվանդը տնքաց, շարժվեց, ձեռքերով ետ քաշեց վերմակը կրծքից, և, խիստ տաքության մեք, սկսեց զառանցել: 
Մանեն ցնցվեց և լարեց իր ամբողջ լսողությունը, բայց հիվանդի զառանցանքից ոչինչ չհասկացավ: 
Անկապ խոսքեր էին միայն, որ դուրս էին գալիս հիվանդի բերանից կիսատ կամ աղավաղված, ինչպես լեզուն կապված անդամալույծի արտասանած բառեր: 
Մեջ ընդ մեջ նա լեզվի ծայրով լպստում էր շրթունքները և բերանը շարժում տարօրինակ կերպով, կարծես բերանում ատամներ չուներ և այդ անատամ բերանով ինչ-որ փափուկ բան էր ծամում: 
Այնուհետև հիվանդը հանգստացավ և նորից առաջվա դրության մեջ ընկավ:

Մանեն գամվել էր աթոռի վրա: 
Նա պարզ հաշիվ չէր կարողանում տալ իրեն, թե ինչո՞ւ եկավ, ի՞նչ պիտի շինի այդտեղ, ի՞նչ է իր դերը: 
Բնազդմամբ միայն հասկանում էր, որ այդտեղ, իր կողքին պատրաստվում է ինչ-որ խիստ կարևոր մի բան, որին ինքը ներկա պիտի լինի, չի կարող ներկա չլինել, որովհետև այդ բանը որ կատարվի, դրանով վճռված կլինի իր համար ահագին նշանակություն ունեցող մի խնդիր՝ կյանքի և մահու չափ ահագին ու կարևոր:

Այժմ նա հանգիստ էր: 
Կամաց-կամաց նրան պատում էր միտքը թմրեցնող, զգացումները բթացնող այն անդորությունը, որ պատում է մահապարտին իր անխուսափելի վախճանին սպակելիս: 
Նա ետ էր ընկել աթոռի մեջքին և անմիտ հայացքով դիտում էր իր սեփական ստվերը, որ խաղում էր դիմացի պատի վրա հետևից լուսավորող մոմի երերուն լույսից: 
Ծոցի ժամացույցը ճկճկում էր սեղանի վրա անդուլ ու անտարբեր:

Հարևան սենյակից ինչ-որ շտապ քայլերի ձայներ լսվեցին, և նույն րոպեին ներս մտավ Հեղինեն արագ ու զգուշորեն: 
Որովհետև մոմը լուսավորում էր Մանեի հետևից, այդ պատճառով Հեղինեն իսկույն չկարողացավ որոշել, թե ով է նստած հիվանդի մոտ. բայց երբ մոտեցավ և տեսավ, Մանեն է, զարմանքից մի զսպած ճիչ արձակեց ակամա.
— Մանե՛... 
Ի՞նչ ես շինում այստեղ, — շշնջաց նա:

Մանեն իր մեծ-մեծ սառած աչքերով նայեց նրան և ոչինչ չպատասխանեց:

Հեղինեն հանկարծ դարձավ դեպի հիվանդը, խոնարհվեց նրա դեմքի վրա և սկսեց ականջ դնել նրա շնչառությանը, հետո բռնեց Մանեի ձեռքից, նշանացի հասկացրեց նրան, որ վեր կենա, և դուրս տարավ հարևան սենյակը:

— Ինչո՞ւ ես եկել, ո՞վ ասաց, որ գաս, — շշնշաց նա, դուռը զգուշորեն դնելով:

Մանեն շարունակում էր նայել նրան իր սառած աչքերով, պարզ երևում էր, որ նրան բոլորովին այլ միտք է զբաղեցնում, և նա չէր լսում, թե ինչ է հարցնում ընկերուհին:

— Մեռնում է, չէ՞, — հարցրեց նա տարօրինակ հանգիստ ձայնով:

— Ո՞վ ասաց քեզ, թե մեռնում է, — բացականչեց Հեղինեն զայրացած: 
— Այն հիմար պառավնե՞րը: 
Եվ դու գլուխդ կորցրած վազել ես այս կեսգիշերին: 
Եվ, երևի, թաքուն... 
Հա՞:

Մանեն ոչինչ չպատասխանեց:

— Լսիր, քեզ հետ եմ, ի՞նչ ես լռում... 
Ամուսինդ գիտե՞, որ այստեղ ես:

— Ոչ:

— Բայց որ իմանա՞:

— Ի՞նչ անեմ, — ասաց Մանեն, անփութորեն թոթվելով ուսերը: 
— Չիմանա էլ ես ինքս կհայտնեմ, — ավելացրեց նա:




 --------------------------------------- 


Հեղինեն, վերին աստիճանի ապշած, ձեռքերը զարկեց իրար:

— Մանե՛, գժվե՞լ ես... 
Հասկանո՞ւմ ես ինչ ես ասում…
Մանեն նստեց: 
Զարմանալի անդորրություն էր տիրում նրա բոլոր շարժումների և հայացքի մեջ:

— Այժմ ինձ համար ողջ մեկ է, — ասաց նա, շարունակ տարված իր ներքին մտքերով: 
— Հիմարություն է... 
Բոլորը հիմարություն է...
Հեղինեին թվաց, թե երազի մեջ է լսում այդ խոսքերը Մանեի բերանից: 
Ինքը, որ թեորիայով այնքան համարձակ մտքեր էր հայտնում ամուսնական կապի և ազատ սիրո մասին և այնքան ծաղրում էր Մանեի հայացքները, այժմ մնացել էր ապշած և շփոթված նույն այդ Մանեի առաջ, որովհետև այստեղ թեորիա չկար, այլ կանգնած էր ինքը մերկ իրականությունը, սոսկալի իր պարզությամբ, անհոգությամբ և արհամարհանքով:

— Մանե, լսիր ինչ եմ ասում, — ասաց նա առնելով ընկերուհու ձեռքերը: 
— Աղաչում եմ, վեր կաց գնա: 
Աստված է վկա, դու քեզ կկործանես: 
Գնա: 
Դեռևս վաղ է: 
Եթե հարցնեն, ասա ինձ մոտ էիր, մեր տանը: 
Չէ՛, չէ՛. ձերոնք գիտեն, որ այստեղ եմ: 
Ասա որ…	մի խոսքով — հնարիր ինչ ուզում ես, միայն մի ասիր, որ այստեղ էիր…	Լսո՞ւմ ես, լսո՞ւմ ես, Մանե ջան: 
Իսկույն ծառային կասեմ, որ կառք կանչի:

Եվ, առանց սպասելու Մանեի պատասխանին, նա շտապով դուրս գնաց, բայց իսկույն էլ վերադարձավ:

— Զարմանալի է, մի՞թե ծառան դեռևս չի վերադարձել. ես նրան մեր տուն ղրկեցի, որ...
— Ավելորդ է, — ընդհատեց նրան Մանեն նույն հանգիստ ձայնով. — այս գիշեր ես պետք է մնամ այստեղ:

— Ինչո՞ւ համար:

— Հենց այնպես:

— Ինչպե՞ս թե` այնպես:

— Որովհետև ես այսպես եմ ուզում:

— Մանե, մի՛ համառիր: 
Աղաչում եմ, մի՛ համառիր:

— Դա քաջություն չէ, դա խելացնորություն է: 
Ճիշտ է, Բադամյանի դրությունը լավ չէ, բայց, հավատացնում եմ քեզ ոչինչ չի պատահիլ: 
Բժիշկն այս երեկո այստեղ էր, ասաց, որ նրա առողջ կազմվածքը կհաղթե: 
Վերջապես, ես էլ մի բան հասկանո՞ւմ եմ, թե ոչ: 
Թոքերի պարզ բորբոքում է, որ առաջացել է մրսելուց և անզգույշ մնալուց, ուրիշ բան չկա: 
Չես հավատո՞ւմ ինձ:

— Երեխա՞ եմ, ինչ է, որ ուզում ես խաբել: 
Ես տեսա նրա աչքերը. նա արդեն մեռած է... 
Ես կանչեմ նրան, և նա չլսի՞ ինձ... նա նայի ինձ և չճանաչի՞...
Մանեի ձայնը դողաց: 
Նա շրթունքները պինդ սեղմեց իրար և կուլ տվեց հեծկլտանքը: 
Աչքերն առատորեն լցվեցին արցունքով:

— Այսքան ժամանակ ես չարչարեցի, տանջեցի նրան... չարչարեցի, տանջեցի և ինձ, — շարունակեց նա դողդոջուն ձայնով: 
— Ինչո՞ւ համար, մեկ հարցնող լինի, ինչո՞ւ համար: 
Որ նրան և նրա հետ ինձ ա՞յս օրին հասցնեմ: 
Ես կարծում էի, թե միայն ինձ եմ զոհաբերում, մինչդեռ…Պարտականություն՝ ասում էի ինձ, սրբազան ուխտ՝ ասում էի ինձ: 
Բայց, ահա, թող գան և ազատեն ինձ այս հուսահատությունից այդ պարտականությունն ու սրբազան ուխտը: 
Ո՞ւր են, թող գան: 
Թող գան և համոզեն ինձ այժմ, որ նրա մահը ոչինչ է ինձ համար, որ վաղը, մյուս օրը նրան գերեզման կդնեմ, իսկ ես, այնուամենայնիվ, կարող եմ հանգիստ շարունակել իմ կյանքը... 
Օ՛, եթե գիտենայի, թե այսքա՛ն սիրում եմ նրան...
Մանեն թաշկինակը սեղմեց աչքերին և այլևս չկարողացավ զսպել ծանր, խեղդող հեկեկանքը:

Հեղինեն փորձեց նրան հանգստացնել, բայց իզուր. Մանեի հեկեկանքը գնալով սաստկանում էր: 
Հեղինեն, վերջի-վերջո, դուրս եկավ համբերությունից:

— Այդպես չի կարելի, վերջապես, — բացականչեց նա բարկացած: 
Հազիվհազ կարողացա հեռացնել սկեսուրիդ և այն ծերունուն, որ չխանգարեն, հիմա դու ես եկել և ստիպում ես, որ հիվանդին թողած, քեզնով զբաղվեմ: 
Գլուխս քարովը տվի, որ մնացի: 
Չե՞ք թողնիլ, որ տեսնեմ ինչ եմ անում: 
Ամբողջ վեց ժամ է, որ այստեղ եմ, և մի րոպե հանգստություն չեմ ունեցել, հիմա էլ մոտակա դեղատնից հեռախոսով խոսեցի բժշկի հետ, խնդրեցի, որ իսկույն գա և երկու էլ ուրիշ բժիշկ հրավիրի կոնսիլիում անելու համար: 
Վազելով գնացել և վազելով էլ եկել եմ, որովհետև ամեն մի րոպեն թանկ է: 
Մարդն այնտեղ կռվում է մահվան հետ, և իմ ներկայությունն անհրաժեշտ է այնտեղ, իսկ դու ստիպում ես, որ քեզ հետ չանա թակեմ: 
Սա ինչի՞ նման է, ասա խնդրեմ: 
Եվ դեռ ասում ես, թե սիրում ես նրան...
Այս խոսքերն ազդեցին Մանեին. նա դադարեց հեկեկալուց և նայեց ընկերուհուն շատ խեղճացած:

— Ես քեզ ի՞ նչ եմ անում որ, — նկատեց նա:

— Սրանից էլ ավելի բան պետք է անե՞ս, չես թողնում, որ մի րոպե մտնեմ հիվանդի մոտ:

— Մտիր, ես քեզ ե՞րբ եմ բռնում:

— Ա՛խ…	ինչպե՞ս անեմ, որ քեզ բան հասկացնեմ: 
Մանե ջան, հոգի ջան, հասկացիր ինձ. ես չեմ կարող հանգիստ իմ բանս տեսնել, քանի որ դու այստեղ ես:

— Ես քեզ չեմ խանգարիլ, աստված է վկա Էլեն, չեմ խանգարիլ. ուզում ես, կքարանամ նստած տեղս...
— Փո՛ւ, ի՛նչ համառ և անհասկացող կին ես եղել, — զայրացած նկատեց Հեղինեն և, պենսնեն քթի վրա ուղղելով, դուրս գնաց հիվանդի սենյակը:

Բժիշկները շատ չուշացան: 
Ամենից առաջ եկավ Բադամյանի անձնական բարեկամ բժիշկը: 
Նա այն աստիճան մտահոգ էր հիվանդի դրության համար, որ գրեթե ոչ մի ուշադրություն չդարձրեց Մանեին: 
Շուտով հավաքվեցին և մյուս բժիշկները — երեք հոգի: 
Դրանցից մեկը հայ էր, մյուսը՝ հրեա, երրորդը՝ ռուս զինվորական — բոլորն էլ շտապող, վերին աստիճանի անտարբեր: 
Հիվանդի վիճակը մի առ մի քննելուց հետո չորս բժիշկները նստած էին սեղանի շուրջը խորհրդակցում էին, որի ժամանակ երկուսը ծխում էին, մեկը մատիտով զանազան նկարներ էր գծում սեղանի վրա ընկած լրագրի լուսանցքների վրա և շուտ-շուտ հորանջում էր, մյուսը, զինվորականը, երկու ձեռքով ոլորում էր բեղի ծայրերը, ներքին շրթունքով բարձրացնում էր վերին շրթունքը և ցած նայելով աշխատում էր ինքն իր աչքով տեսնել իր բեղը: 
Նրանք խոսում էին կես-ռուսերեն, կես-գերմաներեն, կիսատ-պռատ նախադասություններով՝ համեմված լատինական տերմիններով: 
Հաճախ դիմում էին Հեղինեին զանազան հարցումներով, որոնց նա պատասխանում էր գերմաներեն, երևի նրա համար, որ Մանեն ոչինչ չհասկանա:

Եվ Մանեն, հիրավի, բոլորովին ոչինչ չէր հասկանում բժշկական այդ խոսակցությունից, չնայելով, որ լարել էր իր ամբողջ լսողությունը և աշխատում էր ոչ մի բառ չթռցնել ականջից: 
Հեռու նստած, նա միանգամայն ապշած էր մնացել, թե ինչպես այդ մարդիկ կարողանում էին այդ աստիճան անտարբեր լինել, նույնիսկ ծխել և հորանջել այն միջոցին, երբ զբաղված էին իրենց նման մի մարդու կյանքի և մահվան խնդիրը որոշելով: 
Եվ այդ մարդը հեռու չէր. նա՝ այնտեղ էր, նրանց կողքին, հարևան սենյակում, որի կիսաբաց դռնից լսվում էին նրա չարագուշակ հազի ձայները:

Խորհրդակցությունը երկար չտևեց, և երբ բժիշկները. գնացին, Մանեն վրա ընկավ ընկերուհու ձեռքերին և հարցրեց տենդային անհամբերությամբ.
— Ի՞նչ որոշեցին...
Հեղինեն, շփոթված, աշխատեց խլել իր ձեռքերը, բայց Մանեն ավելի պինդ բռնեց:

— Ասա , մի՛ թաքցնիր:

— Նրանք ոչինչ չեն հասկանում, — զայրացած բացականչեց Հեղինեն, — Որոշեցին, թե... 
Ես կհաստատեմ, որ նրանք ոչինչ չեն հասկանում, ոչինչ…
Մանեի ձեռքերը հանկարծ թուլացան, նա ինքն ամբողջապես կարծես փալաս կտրվեց և կամաց, երերուն քայլերով գնաց նստեց աթոռի վրա: 
Նա այլևս ոչինչ չհարցրեց: 
Եվ ի՞նչ հարկ կար: 
Ամեն ինչ այժմ պարզ էր: 
Այլևս ոչ մի կասկած, ոչ մի տարակուսանք, հետևաբար և ոչ մի հույս: 
Վարագույրն այժմ բաց էր, և այն, ինչ որ նա մինչև այժմ տեսնում էր այդ վարագույրի հետևը միայն անորոշ գծերով, այժմ միանգամից ներկայացավ նրան իր ամբողջ պարզությամբ:

Հեղինեն հուզված անցուդարձ էր անում սենյակում փոքրիկ արագ քայլերով և բերնից դուրս թռցրած կցկտուր բառերով կրկնում էր, թե բժիշկները ոչինչ չհասկացան, թե բոլորի քունն էլ տանում էր, թե ամենքն էլ շտապում էին, որ շուտով գնան քնեն:

Մանեն քարացած խոշոր աչքերով նայում էր ընկերուհուն, մտածում էր, թե ինչպե՞ս է, որ այնքան ծանր պենսնեն չի ընկնում նրա փոքրիկ քթից և, նրան լսելու տեղ, ականջ էր դնում հիվանդի սենյակից չոր հազի ձայներին, որոնք խուլ արձագանք էին տալիս մեջ-գիշերային անդորրության մեջ: 
Այժմ ավելի պարզ ու որոշակի, քան այնտեղ` հիվանդի սենյակում, նրա առջև պատկերանում էին Բադամյանի փակ աչքերը, որոնք կիսախավարի մեջ թվում էին թե փակ չեն,այլ բաց ու դատարկ՝ անդունդի նման մութ ու խոր խոռոչներով, որոնց միջից այժմ նայում էր ինքը մահը:

Օդը ծանր էր և խաղաղ: 
Ժամանակն անցնում էր Մանեի համար ինչ-որ սարսափելի սպասողության մեջ, բայց նա հանգիստ, էր և ոչ մի բանից չէր վախենում: 
Նրան նորից տիրել էր միտքն ու զգացումները թմրեցնող այն անզորությունը, որի մեջ մարդ ապրում է մի տեսակ վերասլաց կյանքով, առանց զգալու իր ֆիզիկական գոյության ծանրությունը:

Մի կառք, դղրդացնելով խաղաղ փողոցը, մոտեցավ և կանգ առավ պատուհանի տակ: 
Հեղինեն մոտեցավ պատուհանին և նայեց ներքև: 
Մանեն անտարբեր հետաքրքրությամբ նայեց նրա հաստ մեջքին:

— Կարծեմ եղբայրդ է, Մանե, — խիստ անհանգստացած շշնջաց Հեղինեն, շտապով հեռանալով պատուհանից:

Մանեն նստած էր արձանի պես: 
Նրա դեմքի վրա ոչ մի գիծ չշարժվեց:

Վահանը մտավ իր լայն և հուժկու քայլերով: 
Սանդուղքներից բարձրանալուց քրտնել և հեթեթում էր սաստիկ: 
Քրոջը տեսնելուն պես կանգ առավ ակամա: 
Պարզ երևում էր, որ եկել էր քրոջ հետևից, բայց Մանեի դեմքը լավ դիտելուց հետո ոչ մի խոսք չասաց այդ մասին և դարձավ Հեղինեին.
— Անցնում էի այսպես. ասացի մեկ մտնեմ տեսնեմ ինչպես է Բադամյանը, — ասաց նա, ինքն էլ զգալով, որ շատ անշնորհք պատրվակ է առաջ բերում իր անժամանակ այցելության իսկական նպատակը քրոջից ծածկելու համար: 
— Կարո՞ղ եմ տեսնել նրան:

Հեղինեն իսկույն հասկացավ նրա մանևրը և նրան ներս տարավ հիվանդի սենյակը:

— Դուք Մանեի համար եք եկել, չէ՞, — հարցրեց նա:

— Այո:

— Գիտեի՞ք, որ այստեղ է:

— Համոզված էի, որ այստեղ կլինի:

— Իսկ Սանթրոսյա՞նը:

— Ես քնած էի, որ նա եկավ ինձ մոտ հյուրանոց, զարթնեցրեց և ասաց, որ Մանեն տանը չէ և չի հայտնել, թե ուր է գնացել: 
Կարծում էր, թե ինձ մոտ կլինի: 
Չծածկեցի, ասացի, որ այստեղ կլինի:

— Ի՛նչ եք ասում, — շշնջաց Հեղինեն սարսափած:

— Վնաս չունի: 
Խաբելն ավելի վատ կլիներ: 
Բադամյանը նրա ազգականն է և մի տեսակ տանու մարդ էր, այնպես որ Սանթրոսյանը ուրիշ բան կասկածել չի կարող: 
Եվ տեսա, որ չկասկածեց և նույնիսկ չզարմացավ, որ ասացի, թե Մանեն այնտեղ կարող է լինել: 
Ուզում էր մինչև անգամ ինձ հետ գալ ի դեպ հիվանդին էլ տեսնելու, բայց չթողեցի: 
Որ նա երբեք էլ ոչինչ չի կասկածիլ — դրան ես համոզված եմ: 
Ցավն այս է, որ Մանեն ինքը չմատնի իրեն: 
Այս րոպեին որ նայեցի նրա աչքերին, վախեցա: 
Նա ընդունակ է ամեն բան անելու:

— Ես էլ այդ սարսափի մեջ եմ և մինչև այժմ չկարողացա համոզել որ գնա: 
Գիտե՞ք ինչ ասաց ինձ. ասաց, որ ամեն բան ինքը կհայտնի ամուսնուն:

— Ես հավատում եմ, որ այդպես էլ կանի:

— Բայց դա սարսափելի բան կլինի: 
Ի սեր աստծո, այնպես արեք, որ այդ հիմարությանը չանի, և տարեք, տարեք նրան շուտով: 
Մի քիչ առաջ չորս բժիշկ կար այստեղ: 
Կոնսիլիում ունեին: 
Միաձայն վճռեցին, որ ոչ մի հույս չկա:

— Մեզ չի՞ լսում արդյոք, — կամաց հարցրեց Վահանը, ակնարկելով հիվանդի կողմը:

— Սա՞... 
Սրա բանն արդեն վերջացած է: 
Բժիշկներն ասացին, որ այս գիշեր հազիվ թե լուսացնի: 
Եվ Մանեն այդ շատ լավ գիտե, թեև ես աշխատեցի ծածկել նրանից բժիշկների ասածը:

Վահանը ոտների ծայրերի վրա մոտեցավ հոգեվարքի մահճակալին, կարճ ժամանակ դիտեց Բադամյանի արդեն մահվան դեղնությամբ պատած դեմքը և, ճնշված մոտալուտ մահվան պատճառած ծանր զգացման տակ, կամաց դուրս գնաց քրոջ մոտ:

Հեղինեն հետևեց նրան:

Մանեն նստած էր նույն դրության մեջ, ինչպես որ թողել էին նրան Վահանն ու Հեղինեն հիվանդի սենյակը մտնելիս:

— Մանե, ես գնում եմ, — ասաց Վահանը: 
— կգա՞ս տանեմ քեզ ձեր տուն:

Մանեն նայեց եղբորն այնպիսի հայացքով, որից երևում էր, որ չհասկացավ, թե ինչ ասաց Վահանը: 
Ըստ երևույթին, նա տարված էր մի չափազանց խոր մտքով, որը դեռևս զբաղեցնում էր նրան:

— Վեր կաց, սիրելիս, վեր կաց գնանք, — ասաց Հեղինեն այնպես, ինչպես խոսում են երեխայի հետ: 
— Վաղն առավոտյան ես քեզ տեղեկություն կտամ: 
Այս գիշեր կրիզիս է, և ես հաստատ համոզված եմ, որ վաղը լավ կլինի: 
Վեր կաց, արդեն շատ է ուշ է:

Մանեն վեր կացավ և, առանց մի խոսք անգամ արտասանելու, լուսնոտի պես հետևեց եղբորը: 
Նրա հայացքը շարունակ հառած էր իր առաջ մի անորոշ կետի, ուր կարծես հոգի ու մարմին էր առել նրան զբաղեցնող միտքը և հիպնոսացրած՝ գերեվարում էր նրան դեպի մի խորհրդավոր աշխարհ, որը, սակայն, իր խորհրդավորությամբ ամենևին չէր վախեցնում, այլ նույնիսկ գրավում էր նրան...
_________________________
Սանթրոսյանը ըստ երևույթին հանգիստ, պարապում էր իր առանձնասենյակում, երբ կինն ու նրա եղբայրը ներս մտան: 
Ամուսինը գլուխը բարձրացրեց գրասեղանի վրայից, նայեց կնոջը և իսկույն վեր կացավ վախեցած:

Մանեն կանգնած էր նրա առաջ չափազանց գունատ և աչքերը վայր թողած: 
Գրասեղանի վրա դրված լամպի կապույտ լուսամփոփը մեռելային փայլ էր տալիս նրա դեմքին:

— Ի՞նչ է պատահել քեզ, հիվանդ ես, — հարցրեց ամուսինը:

— Բան չկա, — մեջ ընկավ Վահանը: 
— Բադամյանի դրությունը մի քիչ ազդել է, կանցնի: 
Գնա, սիրելիս, գնա հանգստացիր, — ասաց նա քրոջը:

Մանեն կամաց հեռացրեց եղբոր ձեռքը և տեղից չշարժվեց:

— Մանե՛, դու ինձ վախեցնում ես, — բացականչեց Սանթրոսյանը:

— Լսիր, — ասաց Մանեն կարծես գերեզմանի միջից: 
— Նա մեռնում է…	թերևս արդեն մեռած է... 
Իսկ ես... սիրում եմ նրան... սիրում էի նրան...
19
Գիշերվա ժամը երեքին մոտ էր:

Սանթրոսյանը դեռևս նստած էր մենակ իր առանձնասենյակում և իզուր աշխատում էր խելքը գլուխը ժողովել: 
Նա լավ չէր հիշում, թե ինչ պատահեց կնոջ խոստովանությունից հետո, կարծես հանկարծ շշմեցրել էին նրան գլխին իջեցրած դագանակի այնպիսի մի զորեղ հարվածով, որից մինչև այժմ էլ չէր կարողանում ուշքի գալ: 
Մութ կերպով միայն հիշում էր, որ Վահանը քրոջը ներս տարավ ննջարան, որը գտնվում էր հենց առանձնասենյակին կից, հետո դուրս եկավ այնտեղից և ինչ-որ բաներ էր ասում, իսկ ինքը կանգնած էր ապուշի պես և ոչինչ չէր հասկանում նրա ասածներից: 
Հետո, մտավ մայրը գիշերվա զգեստով և քնաթաթախ և նույնպես ինչ-որ բաներ ասաց, որից նույնպես ոչինչ չհասկացավ: 
Վերջը տեսավ, որ մենակ է, և շուրջն այնպիսի անդորրություն է տիրում, որ կարծես աշխարհը քարացել էր: 
Ոչ մի ձայն, ոչ մի շշուկ չէր լսվում նույնիսկ դրսից: 
Լսվում էր միայն ծղրիդի մի խիստ համառ ճռինչ, որի մեկ գիշերվա անդորրությունն ավելի ևս քարացած էր թվում:

Սանթրոսյանին թվում էր, թե հանկարծ, մոգական մի գավազանի զորեղությամբ, ինքն ենթարկվել է հոգեփոխությանը, որ ինքն այլևս առաջվա մարդը չէ, այլ մի բոլորովին այլ արարած, որի մեջ ամեն ինչ օտար է, անծանոթ, զարմանալի և սարսափելի: 
Նույն օտարը, նույն անծանոթը, նույն զարմանալին ու սարսափելին նա տեսավ և զգաց Մանեի մեջ, որի չափազանց լուրջ, գունատ դեմքն իր վայր թողած աչքերով երևաց նրա առաջ և չքացավ ննջարանի դռան հետևը գերեզմանից ելած ուրվականի պես...
Սանթրոսյանը նստած էր արմունկները հենած ծնկներին և գլուխն առած ձեռքերի մեջ: 
Կնոջ ուրվականը չէր հեռանում նրա աչքի առջևից, և նա չէր իմանում ինչ է մտածում, ինչ է զգում. մտքերն ու զգացումները մի սարսափելի քաոս էին կազմում նրա մեջ: 
Նա նեղվում էր ծանր, տաք օդից, գիշերվա անդորրությունից ու մենակությունից և զգում էր, որ եթե պատուհանից մի քիչ հով փչեր, եթե ցերեկ լիներ, ինքն այդպես չէր նեղվիլ: 
Ծղրիդի ճռինչը մանավանդ ֆիզիկական ցավ զգացնելու չափ գրգռում էր նրա ջղերը, և նա չէր իմանում ո՛ւր փախչի, որ ազատվի այդ անտանելի համառ ճռինչը լսելուց:

Նա վեր կացավ, որ դուրս գնա պատշգամբ: 
Մութ հյուրասենյակով անցնելիս հարևան ճաշասենյակից խրոխտ հազի ձայներ լսվեցին: 
Նա ցնցվեց, կանգ առավ և ականջ դրեց: 
Վահանն էր հազողը: 
«Մի՞թե այստեղ է մնացել», — մտածեց Սանթրոսյանը և դուրս գնաց պատշգամբ:

Գիշերը զարմանալի խաղաղ էր: 
Բաց երկնքի տակ օդի մեջ թեև փոքր-ինչ զով թարմություն էր զգացվում, բայց և այնպես Սանթրոսյանը դարձյալ նեղվում էր, և այստեղ ևս լսվում էր ծղրիդի ճռինչը քաղցած մանկան լացի պես համառ և լսողի ջղերը քայքայող: 
Որքան նա աշխատում էր չլսելուն տալ, այնքան այդ ճռինչը հրամայաբար տիրում էր նրա ուշադրությանը: 
Վերջը տեսավ, որ այլևս ոչ մի բանի մասին չի մտածում, մտածում է միայն այն մասին, թե որտեղից է գալիս այդ ճռինչը — աջի՞ց, թե ձախից, վերևի՞ց, թե ներքևից, դրսի՞ց, թե ներսից, ինչպե՞ս չի հոգնում և ի՞նչ է ուզում ասել այդ փոքրիկ, աներևույթ միջատը գիշերվա անդորրությունն այդքան աղմկելով:

Բայց ահա կնոջ ուրվականը նորից եկավ կանգնեց նրա առաջ իր մեռելատիպ դեմքով: 
Այդ ուրվականը ինչ-որ բան ասաց — շատ խորհրդավոր և շատ զարմանալի մի բան — և անցավ չքացավ ննջարանի դռան հետևը...
Պատշգամբի կողքին երկրորդ թե երրորդ բաց պատուհանից նորից լսվեց Վահանի հազի ձայնը: 
«Մի՞թե այստեղ է մնացել», նորից մտածեց Սանթրոսյանը և ականջը լարեց դեպի այդ պատուհանը: 
Հազի ձայնը կրկնվեց: 
Սանթրոսյանը կամաց ներս գնաց, մթության մեջ խարխափելով անցավ հյուրասենյակով, շոշափելով գտավ ճաշասենյակի դուռը, զգուշորեն բաց արեց և կանգ առավ շեմքում: 
Ճաշասենյակում ևս ճրագ չկար վառված:

Նույն րոպեին ինչ-որ ճռճռաց, և լսվեց բոբիկ ոտների մի դրփոց հատակի վրա:

— Ո՞վ է, — կանչեց Վահանը, իր բամբ ձայնով:

— Դուք քնած չե՞ք, — կամաց հարցրեց Սանթրոսյանը:

— Փեսա՞:

— Ես եմ:

— Չէ, քնած չեմ:

— Կարո՞ղ եմ ձեզ մի փոքր անհանգստացնել:

— Կարող եք:

Սանթրոսյանը ներս մտավ և նույն զգուշությամբ դուռը փակեց իր հետևից:

Սենյակում այնքան մութն էր, որ կատարելապես ոչինչ չէր երևում, երևում էր միայն պատուհաններից մեկը, որի փեղկերը բաց էին, և այդ պատուհանից դուրս — դիմացի տան պատը, որ լուսավորված էր փողոցի լապտերի աղոտ լույսով: 
Նա կամաց առաջ անցավ՝ ձեռքերը տարածած իր առջև, որ մթության մեջ մի աթոռ գտնի, և հանկարծ դիպավ ճաշասեղանին:

— Սպասեցեք, ճրագ վառեմ, — ասաց Վահանը:

— Չէ՛, չէ՛, — արագ վրա բերեց Սանթրոսյանը շշունջով:

— Ես աթոռ եմ որոնում... 
Ահա, գտա... ճրագ հարկավոր չէ, չվառեք:

Աթոռը տարավ դրեց բաց պատուհանի առաջ և նստեց:

— Կարծում էի, թե գնացել եք, — ասաց նա:

— Ուզում էի գնալ, բայց մայրիկը չթողեց:

Տիրեց երկարատև լռություն:

— Դուք դեռ չե՞ք պառկել, — հարցրեց Վահանը:

— Պառկեցի, բայց քնել չկարողացա, — հանգիստ կերպով պատասխանեց Սանթրոսյանը: 
— Ամբողջ կյանքիս մեջ այս առաջին անգամն է, որ այսքան անհանգիստ գիշեր եմ անցկացնում, — ավելացրեց նա կարճ լռությունից հետո: 
— Չգիտեմ, իսկապե՞ս տոթ է, թե ես եմ, որ շնչելու օդ չեմ գտնում: 
Իսկ այն ծղրիդն էլ... լսո՞ւմ եք:

— Ի՞նչ ծղրիդ:

— Չե՞ք լսում:

— Հա: 
Ի՞նչ է որ:

— Եթե չեմ սխալվում, ծղրիդներն երևում են օգոստոսին, իսկ այժմ մենք դեռևս հունիս ամսումն ենք: 
Այնքան վատ է ազդում ինձ այդ ձայնը, որ կարծես քերթում են ջղերս բութ դանակով:

Սանթրոսյանը նորից լռեց մի կարճ ժամանակ, և ապա սենյակի մթության մեջ նորից լսվեց նրա հանգիստ ձայնը:

— Հարավային Ռուսաստանում եղած ժամանակս մի անգամ մի շատ սուր ընդհարում ունեցա պաշտոնակիցներիցս մեկի հետ: 
Խնդիրը վերաբերում էր անձնական պատվի, և ինձ հասցրած վիրավորանքը պիտի սրբվեր արյունով միայն, հետևյալ օրը կամ ես պիտի սպանեի ինձ վիրավորողին, կամ՝ նա ինձ: 
Եվ այնուամենայնիվ այդ օրվա նախընթաց գիշերն անգամ ես այսքան անհանգիստ չէի... 
Ի՛նչ է պատահում ինձ այս գիշեր — չեմ հասկանում: 
Խոհականությունս չեմ կորցրել, սառնասրստությունս — նույնպես, բայց և այնպես... ինձ թվում է թե... ամեն բան կորցրել եմ... ամե՛ն բան, ամե՛ն բան...
Նրա ձայնը նկատելի կերպով դողաց, և նա իսկույն լռեց:

Վահանը, անկողնակալի վրա նստած, տեսնում էր Սանթրոսյանի մութ ուրվագիծը պատուհանի քառանկյունի ֆոնի վրա և ուշի-ուշով ականջ էր դնում նրան:

— Իսկ Մանեն... քնա՞ծ է, — հարցրեց նա:

— Երևի... 
Չգիտեմ... 
Ես նրա մոտ չեմ մտել:

— Ինչպե՞ս թե...
— Մի՞թե ես այլևս իրավունք ունեմ նրա մոտ մտնելու...
Վահանը պարզ որոշել չկարողացավ, թե Սանթրոսյանն այդ խոսքերն արտասանեց մինչև հոգու խորքը վիրավորված մարդու հեգնությամբ, արդյոք, թե ներքին խիստ զսպած կատաղությամբ:

— Մեր միջև հանկարծ այնպիսի՛ մի վիհ է բացվել, որը... — ավելացրեց Սանթրոսյանը և դարձյալ լռեց:

Վահանի շատախոս լեզուն կարծես փորն էր ընկել: 
Նա չէր իմանում ինչ ասի, ինչպես հանգստացնի իր քրոջ մարդուն: 
Սանթրոսյանի երերուն ձայնից, արտասանած կցկտուր խոսքերից նա հասկանում էր, թե որքան տանջվում էր հոգեպես այդ մարդը, և նրան թվում էր, թե ինքն էլ մասնակից է իր քրոջ հանցանքին այդ դժբախտ մարդու առաջ, որ այդպես չարաչար տանջվում էր բոլորովին անարդար կերպով:

— Վիհ, ահավո՛ր մի վիհ, — կրկնեց Սանթրոսյանը, կարծես ինքն իրեն: 
— Մինչդեռ երեկ էր, այսօր էր, սրանից մի երեք ժամ առաջ էր, որ ես ոչինչ չգիտեի, ոչինչ չէի կասկածում, ոչի՛նչ... 
Եվ հոգիս այնքա՛ն խաղաղ էր: 
Իսկ այժմ... 
Իսկ ա՛յժմ: 
Ինձ թվում է, թե երազումս եմ, մի սարսափելի երազի մեջ, որից ուզում եմ դուրս գալ — չեմ կարողանում... 
Մանեն և... եթե ինձ ասեին, թե հանկարծ գայլ է դարձել, աղավնին՝ օձ, հրեշտակը՝ սատանա, եթե ինձ ասեին, թե երկինքը պիտի փուլ գա, աշխարհս պիտի կործանվի այս րոպեին, — կհավատայի, բայց այս բանին... բայց այն բանին, ինչ որ նա ասաց... այդ բանին չեմ ուզում հավատալ — չե՛մ ուզում, որովհետև հավատալու բան չէ և չի՛ կարող լինել... 
Մանեն և... 
Երկուսից մեկը. կամ ես մինչև այս հասակս միամիտ եմ եղել երեխայի պես և կամ թե մեր ժամանակումն իսկ կարող են այսպիսի հրաշքներ կատարվել: 
Մի՞թե դուք ևս հրաշք չեք համարում այս բանը, հրաշք, ամենազարմանալի հրաշքն աշխարհիս երեսին: 
Ահա մի ժամ է, երկու ժամ է, չգիտեմ որքան ժամանակ, կարծես թե աշխարհ գալուցս օրից ի վեր, մտածում եմ, մտածում եմ... ի՛նչ եմ մտածում — չգիտեմ: 
Ինձ թվում է, թե ուղեղս ցնցում է... զգում եմ, թե մեջս հետզհետե զարթնում է մի բան, սոսկալի մի բան, որ կարծես թե բռնում է ինձ պինդ, երկաթի ճանկերով և ստիպում է անել մի բան, զարհուրելի, աներևկայելի մի բան, որի մասին մտածելիս քարանում է ուղեղս, արյունս սառում է երակներիս մեջ... եվ ինձ թվում է երբեմն, թե արդեն կատարել եմ այդ բանը, և քիչ է մնում ճչում խելագար զարհուրանքով... ես հասկանում եմ, թե ինչ է այս և զսպում եմ ինձ, կարեվեր ջանք եմ գործ դնում զսպելու ինձ. ես ուզում եմ փախչել ինքս ինձնից, իմ մտածմունքներից, որոնք մրջյունների պես ղժվժում են ուղեղիս մեջ, բայց... այս գիշերը, այս մութ գիշերը, այն ծդրիդը... 
Օ՛հ, ե՛րբ պիտի լուսանա վերջապես...
Սանթրոսյանին ուշքի բերեց մի ճթոց և ֆոսֆորային մի լույս, որ վառվեց և հանգավ Վահանի անկողնակալի վրա:

— Ի՞նչ եք անում, — հարցրեց նա:

— Ուզում եմ ծխել:

Մի ուրիշ լուցկի ճթաց և վառվեց:

Լույսի կարճատև լույսի տակ Սանթրոսյանը տեսավ Վահանին նստած, մերկ ոտները կախ արած և հաստ սիգարն ատամների մեջ բռնած: 
Լուցկին հանգավ, և այժմ սենյակի մթության մեջ լուսատտիկի պես առկայծում էր սիգարի կարմրավուն կրակը, վայրկենական լուսավորելով Վահանի մազազուրկ դեմքը: 
Սանթրոսյանի քթին դիպավ իրեն անսովոր և անախորժ ծխախոտի ծանր հոտը: 
Հեռու-մոտիկ հարևանի բակից լսվեցին քնաթաթախ մի կանչ, որն այնուհետև կրկնվում էր ընդմիջումներով, սկզբում խռպոտ, հետ հետզետե զլվելով:

— Կկանչի, կկանչի և նորից կքնի հանգիստ, — ասաց Սանթրոսյանը: 
— Իսկ ես...
նա լռեց և խոնարհվեց ծնկների վրա:

Պատի ժամացույցի լեզվակը, հարատև շարժուն, հնչեցնում էր մութ սենյակի լռության մեջ իր չափաբերական զարկերը խորհրդավոր անտարբերությամբ:

— Զարմանալի բան, — խոսեց Սանթրոսյանը երկար լռությունից հետո. — մարդ սկսում է խորը մտածել և խորը զգալ այն ժամանակ միայն, երբ հանկարծ դժբախտության մեջ է ընկնում: 
Ասում են, թե ուսումը, կրթությունը մարդուն կամքի ուժ և իրավունքի գիտակցություն են ներշնչում, բայց այս գիշերվա դեպքն ինձ բոլորովին հակառակն է համոզում: 
Ես տգետ մարդ չեմ, նույնիսկ մի ժամանակ պատրաստվում էի գիտական ասպարեզի համար, բայց և հազիվ թե որևէ մարդ այնպես թույլ և իրավազուրկ զգա իրեն, որքան եu եմ զգում ինձ այժմ: 
Ժողովրդի հասարակ մարդը, մի գռեհիկ գյուղացի, մի տգետ արհեստավոր, մի բիրտ բանվոր, եթե իմ տեղս լիներ այս րոպեին, կգիտենար, թե ինչ պիտի անի, և կաներ առանց տատանվելու, առանց երկմտելու, կաներ իսկույն, անձնատուր իր ամբողջ էությունը լափող անմիջական զգացմանը, իսկ ես... 
Ահավասիկ ես նստած եմ ձեր առաջ, թույլ, կամազուրկ, տատանվող, անվճռական, նույնիսկ վախկոտ, ինչպես մի Համլետ, որ ընդունակ է միայն մտածելու, մտածելու և սարսափելու իր մտածմունքներից: 
Ինչքան էլ որ խնդիրը շուռ եմ տալիս դեսուդեն, ինչ տեսակետից էլ որ մոտենում եմ նրան, իրավական թե բարոյական, փիլիսոփայական թե առօրյա կենցաղավարական, այնուամենայնիվ վերջ ի վերջո զալիս կանգ եմ առնում դարձյալ այն անողոք, անջնջելի կետի վրա, որ կինս, այսպես թե այնպես, իմս չէ այլևս, որովհետև սիրտն իմս չէ: 
Սա այնքան պարզ է, այնքան տրամաբանական, որ ավելորդ է անգամ այս մասին խոսել: 
Եվ այստեղ է, ահա, որ կտրվում են թևերս, և ես այնքան թույլ եմ զգում ինձ, այնքան իրավազուրկ, որքան նորածին մի մանուկ: 
Ի՞նչ կարող եմ անել: 
Իրավո՞ւնք ունիմ որևէ բան անելու, նույնիսկ հանդիմանական մի թեթև խոսք ասելու: 
Իբրև մարդ, նա ազատ է, նա անձեռնմխելի է, նա իրավունք ունի, իսկ ես չունիմ: 
Այդպես է պահանջում լոգիկան: 
Եվ երբ մի քիչ էլ առաջ եմ անցնում, տեսնում եմ, որ նույնիսկ ներելու իրավունք չունիմ, այո , նույնիսկ ներելու իրավունք, որովհետև ներելու իրավունք ունի միայն նա, ով ամենից առաջ պատժելու իրավունք ունի, իսկ ես հենց պատժելու իրավունքից է, որ զրկված եմ համարում ինձ: 
Ահա թե մինչև ուր կարող է տանել այս անողոք, այս պողպատյա լոգիկան: 
Շատ-շատ, ես իրավունք ունիմ միայն ասելու «մնաս բարև» և գնալ իմ ճանապարհով, բայց... հետո՞... 
Ահա՛ թե որտեղ է թաքնված Համլետը... 
Ապշելու բան է, թե ինչպես ձեռաց կարելի է փշրել մարդու ապագան, նրա ամբողջ կյանքը, այն բոլորը, ինչի համար նա երկար տարիներ տքնել, չարչարվել, տանջվել է... 
Ախ՛, Մանե, Մանե, այս ի՞նչ արիր դու, այս ի՜նչ արիր...
Նրա հանգիuտ ձայնը նորից դողաց, և նա ավելի կախեց գլուխը ծնկների վրա:

Աքաղաղը լռել էր, և մութ գիշերն առաջվա պես ննջում էր անդորր: 
Վահանի սիգարը մերթ վառվում էր, մերթ հանգչում, նրա անմազ դեմքը լուսավորելով իր վայրկենական անփայլ կրակով:

Հանկարծ ինչ-որ տարօրինակ խուլ ձայներ, քթի փսփսոցի նման, դիպան Վահանի ականջին, «Լա՛ց է լինում», — մտածեց նա, նայելով Սանթրոսյանի կողմը: 
Սակայն այդ ձայներն իսկույն լռեցին:

— Ես նրան սիրում էի, չափազանց սիրում, — շարունակեց Սանթրոսյանը երերուն ձայնով, որից սակայն երևում էր, որ նա աշխատում է սրտապնդել իրեն: 
— Սիրում էի այն աստիճան, որ ամեն անգամ, երբ երկարատև բացակայություններից հետո գալիս էի տուն, նայում էի նրա աչքերին, գրկում էի նրան, ինձ թվում էր, թե պիտի մեռնեմ երջանկությունից... 
Եվ այս բոլորն այլևս չկա, չքացավ հանկարծ, միանգամից, միրաժի պես, անդարձ... 
Ի՞նչը ստիպեց նրան իր խոստովանությունն անելու ինձ և այդ էլ այն ժամանակ, ինքն իր աչքով տեսել և համոզվել էր, որ նա, ում որ սիրում է, մեռնում է: 
Չէ՞ որ ես երբե՛ք, երբեք չեմ կասկածել, չէի կասկածում և մինչև մահս էլ չէի կասկածիլ նրա հավատարմության և առաքինության մասին: 
Ուրեմն ինչո՞ւ արավ այդ բանը, ինչո՞ւ: 
Մի՞թե ինձ պատժելու համար... մի՞թե նրա համար, որ սրտիս մեջ գցեր այս թունավոր կասկածը, մի կասկած, որ վերաբերում է ոչ այնքան իրեն և նրան, ում որ սիրում է եղել, որքան ինձ, այո՛, ինձ, որովհետև, ես այժմ մտածում եմ — և այս մտածմունքն ուղղակի մահ է ինձ համար — թե այն ժամանակ, երբ ես գրկում էի նրան և իմ ամուսնական իրավունքները բանեցնում, դրանով թերևս վայրենի մի բռնություն էի գործ դնում նրա զգացումների վրա, և նա չէր բողոքում այդ բանի դեմ կամ վախենալով ինձնից, կամ խղճահարվելով ինձ վրա... 
Եվ ես այժմ չգիտեմ, թև ո՛րն ավելի անտանելի, ավելի հուսահատական է ինձ համար — ա՞յն գիտակցությունն արդյոք, որ նա այլևս իմս չէ թե՞ այն կասկածը, որ նա իմս չէ եղել երբե՛ք, հենց սկզբից... 
Բայց մի ուրիշ բան կա, որ միանգամայն զինաթափ է անում ինձ: 
Այդ այն է, որ մտածում եմ, թե մի գուցե ես եմ պատճառը: 
Ապահով իմ ընտանեկան երջանկության վրա, վերին աստիճանի եսասեր և անհեռատես, կնոջս վրա նայելով իբրև մի առարկայի վրա, որով մարդիկ զվարճանում են հոգնատանջ աշխատանքից հետո, ես ընկել եմ մամոնայի հետևից, ամբողջ ամիսներ բացակայել եմ տնից, և մեկ տարի չէ, երկու տարի չէ... իսկ նա — դեռատի կին տաք արյունով, եռուն զգացումներով, գգվանքների կարոտ... մենակ... մոռացված կամ գրեթե մոռացված... 
Հետո, իմ այս հասակը... 
Չէ՞ որ ես մեծ եմ նրանից, կրկնակի մեծ... իսկ նա... այն պարոնը...



 --------------------------------------- 


Սանթրոսյանը հանկարծ ոտի կանգնեց, և Վահանը տեսավ նրա մութ ուրվագիծը պատուհանի կիսախավարի ֆոնի վրա ձեռքերը տարօրինակորեն շարժելիս:

— Ո՛չ, ո՛չ, զզվելի, քստմնելի, զարհուրելի միտք է այս, — շշնջաց Սանթրոսյանն ատամները պինդ սեղմած իրար: 
— Այս ե՛ս չեմ մտածում այսպես, սա նախանձի դևն է, որ մտել է գանգս և շամփրում է ուղեղս: 
Չեմ հավատում, չեմ ուզում հավատալ, չպետք է հավատամ դևի ներշնչումերին, այլապես իմ ֆլեգմատիկ բնավորությունն անգամ ընդունակ է կրակ դառնալու և լափելու մեկին էլ, մյուսին էլ և ինձ էլ նրանց հետ միասին...
Նա մի րոպե լռեց, ինչ՝ որ տարօրինակ հևոցներ արձակելով, կարծես խեղդվելով օդի պակասությունից, հետո արագորեն առաջացավ դեպի այն կողմը, որտեղ երևում էր սիգարի կրակը, և կանգ առավ կիսաճանապարհին:

— Խոսեցեք, խոսեցե՛ք, ի սեր աստծո, — գրեթե ճչաց նա, բայց հանկարծ, կարծես ինքն իր ձայնից վախենալով, ձայնը խեղդեց կոկորդի մեջ: 
— Խոսեցեք, մի բան ասացեք, հանգստացրեք ինձ: 
Մի՛ լռեք, մի՛ խղճաք ինձ: 
Ասացեք ամեն բան, ինչ որ ճշմարիտ է: 
Փարատեցեք կասկածներս, միմիայն կասկածներս, և երդվում եմ՝, որ ես ձեր քրոջ մի մազին անգամ չեմ դիպչի…
Վահանը ձեռքով շոշափեց, գտավ կողքին աթոռի վրա դրած հագուստը, ձեռաց հագնվեց, վառեց ճաշասեղանի վրա առաստաղից կախված լամպը, սիգարը պատուհանից շպրտեց փողոց և գնաց կանգնեց ուղղակի Սանթրոսյանի առաջ:

Սանթրոսյանը կանգնած էր սաստիկ գունատ, հոգեկան սուր տանջանքից ծամածռված դեմքով:

— Լսեցեք, փեսա, — ասաց Վահանը շատ լրջորեն: 
— Եթե դուք կարծում եք, թե ես լռում եմ նրա համար, որ ոչինչ չունիմ ասելու կամ, այլ խոսքերով, հանցավոր եմ համարում քրոջս և չեմ ուզում ճշմարտությունն ասել ձեզ, որպեսզի դուք ձեռք չբարձրացնեք քրոջս վրա, շատ սխալվում եք: 
Ես լռում եմ նրա համար միայն, որ միջամտությունովս ցավին դարման չեմ անիլ: 
Եվ, վերջապես, չէ՞ որ դուք ինքներդ ասացիք, թե մի անգամ որ նրա սիրտը ձերը չէ, ուրեմն ավելորդ է այս մասին խոսել: 
Այստեղ էլ պետք է վերջակետ դնեիք և մտածեիք միայն այն մասին, թե այսուհետև ինչ պիտի անեք: 
Բայց դուք դեռևս ուզում եք իմանալ ինչ-որ ճշմարտություն: 
Ես հասկանում եմ ձեր հոգեբանությանը: 
Որքան էլ դուք սառն դատողությամբ խնդիրը պարզ և վերջացած եք համարում հենց միայն այն իրողությամբ, որ ձեր կնոջ սիրտը, ուրեմն և ինքը, ձեզ չի պատկանում, այլ պատկանում է նրան, որին սիրում է, այնուամենայնիվ ձեր մեջ նստած կենդանաբանական արուն իր բողոքի ձայնն է բարձրացնում ձեր սառն դատողության դեմ և իր հրամայական պահանջներն է դնում ձեր առաջ ձեր էգի վերաբերմամբ, որին տիրելու բոլոր իրավունքները միմիայն ձեզ են տվել պետական և եկեղեցական ինչ հայացքով եմ նայում այս խնդրի վրա: 
Ես չեմ կարող և բարոյական ոչ մի իրավունք չունիմ դատավորի դեր ստանձնելու, հարցափորձ անելու, ստիպելու, սպառնալու: 
Դա դեմ է իմ խղճին, իմ համոզմունքին, իմ հասկացողությանը: 
Հենց միայն այն գիտակցությունը, որ տեսակցությունն ինձ հետ վերին աստիճանի ծանր պետք է լինի նրա համար, այս գիտակցությունն արդենն բավական է, որ ես միանգամայն խուսափեմ նրա հետ երես առ երես հանդիպելուց: 
Ես չեմ կարող տեսնել, թե ինչպես նա ճնշվում է իմ ներկայությունից, տանջվում է, չի ուզում պատասխանել և, այնուամենայնիվ, ստիպված է պատասխանել:

— Բայց չէ՞ որ դուք կոպիտ միջոցների չեք դիմելու: 
Չեք դիմելու, չէ՞:

— Այդ ավելի վատ:

— Ուրեմն ի՞նչ պիտի անեք, ձեր կարծիքով: 
Հիմա չեք ուզում նրա հետ երես առ երես հանդիպել, որպեսզի ձեր ներկայությամբ ճնշում չպատճառեք նրան, վաղն էլ, երևի, չեք ուզի մյուս օրն էլ, երևի... բայց մինչև ե՞րբ: 
Չէ որ մի օր, ուզեք-չուզեք, պետք է վերջ տաք այդ անորոշ դրությանը: 
Եվ, վերջապես, ես չեմ հասկանում, թե ինչպե՞ս պիտի անեք, որ, մարդ ու կին երես առ երես չհանդիպեք իրար երբեք: 
Հնարավոր բա՞ն է այդ:

— Դուք ճշմարիտ եք ասում, — ասաց Սանթրոսյանը Վահանի խելացի նկատողություններից ընկճված: 
— Իհարկե, այս բանը, այսպես թե այնպես, պետք է վերջացնել մի օր, բայց... 
Դուք ասացեք, ի՞նչ անեմ և ինչպե՞ս անեմ, քանի որ...
Նա չվերջացրեց և նորից շփոթված հայացքը, լի հոգեկան տանջանքի արտահայտությամբ, ման ածելով չորս կողմը, ձեռքերի մատները շփեց իրար այնքան ամուր, որ լսվեց խաղերի ճրթճրթոցը:

— Եկեք այսպես անենք, — ասաց Վահանը: 
— Գնանք նրա մոտ միասին: 
Ես կարծում եմ, որ թե դուք և թե նա այնքան չեք ճնշվիլ իրարից մի երրորդ անձի ներկայությամբ, որքան եթե մեն-մենակ հանդիպեք իրար: 
Համաձա՞յն եք:

Այս բանը, ըստ երևույթին, նստեց Սանթրոսյանի խելքում: 
Կարճ ժամանակ նա լայն բացած մտառու աչքերով նայում էր Վահանի աչքերին, հետո նրա դեմքը փոքր-ինչ պայծառացավ, և նա շշնջաց գրեթե ուրախացած.
— Այդ լավ ասացիք... 
Այո՛, այո՛, շատ լավ ասացիք: 
Այդպես անենք, այդպես ավելի լավ կլինի: 
Ոչ ես կճնշվեմ, ոչ նա: 
Ես այդ եմ ուզում միայն, ուրիշ ոչինչ: 
Հիանալի միտք է, հիանալի:

— Դե որ այդպես է, եկեք:

Վահանը առաջ ընկավ, Սանթրոսյանը հետևեց նրան: 
Նրանք անցան մութ հյուրասենյակով, որտեղ լուսո մի շերտ էր ընկնում առանձնասենյակի կիսաբաց դռնից: 
Առանձնասենյակից լսվում էր ծղրիդի ճռինչը, որը, սակայն, իսկույն լռեց, երբ նրանք ներս մտան այնտեղ:

Առանձնասենյակում Սանթրոսյանը կանգ առավ:

— Ես կմնամ այստեղ, երբ կանչեք, կգամ, — շշնջաց նա, զգալով, որ վարանումը նորից բռնում է իրեն ավելի ուժգին, քան մինչև այժմ:

— Շատ բարի, — ասաց Վահանը: 
— Այս դուռը բաց կթողնեմ:

Սանթրոսյանը նստեց աթոռի վրա և թաշկինակը մեքենայաբար տարավ դեպի ճակատը, որի վրա հանկարծ ինչ-որ սառն թացություն զգաց, իսկ Վահանը մոտեցավ ննջարանի դռանը:

Մտնելուց առաջ նա կամաց ծեծեց դուռը մատով և ականջ դրեց: 
Ներսից ոչ մի ձայն չլսվեց: 
Հետո նա զգուշորեն բաց արավ դուռը և ներս մտավ:

Ննջարանը լուսավորված էր արդուզարդի սեղանի վրա վառվող երկու մոմով, որոնց լույսերն անդրադառնում էին հայելու մեջ: 
Այդ լույսերը մերթ դողդողում, երկարում էին, կարծես տքնում էին բարձրանալ ավելի ու ավելի վեր, մերթ իջնում էին և անշարժանում: 
Մոմերը պարզ լուսավորում էին միայն իրենց շուրջը, իսկ սենյակի պատերի մոտ և անկյուններում, ուր նրանց լույսն անկարող էր փարատել կիսխավարը, կարծես թե ծուխ էր կանգնած:

Մանեն պառկած էր իր մահճակալի վրա շորերը հագին: 
Պառկած էր երեսն ի վեր, պառկած էր տարօրինակ կերպով. գլուխը բարձերի վրա չէր, այլ ընկած էր ներքև սաստիկ երկարացած վզով, — կարծես պառկած տեղից ինչ-որ բան էր դիտում հետևը. մի ոտը ծալված՝ գտնվում էր մահճի վրա և խճճվել էր շրջազգեստի փեշերի մեջ, մյուսը ձգված էր հատակի վրա, երևան հանելով նրա սև փայլուն կիսակոշիկը բարձր կրունկով և երկայն սև գուլպան մինչև սրունքը: 
Մոմերը լուսավորում էին նրան ոտների կողմից, և նրա դեմքը գտնվում էր կրծքից թռած ստվերի մեջ:

Վահանը կամաց խոնարհվեց նրա դեմքի վրա, հետո հանկարծ ավելի կռացավ և սկսեց լավ դիտել այդ դեմքը: 
Մանեի մի աչքը կիսաբաց էր, մյուսը՝ խուփ, ծնոտը ծռված էր, բերանը բացված էր լայն և նրա մեջ երևում էին փղոսկրի պես սպիտակ երկշար ատամները և ինչ-որ ուրիշ սպիտակ մի բան, փրփուրի նման... 
Այդ բոլորը այնպիսի արտահայտություն էին տվել նրա դեմքին, որ Վահանին սկզբում թվաց, թե նա լուռ ծիծաղում է: 
Մի ձեռքը կախ էր ընկած մահճակալից, մյուսով բաց էր արել կրծքի կոճակները և պոկել էր շապիկի նուրբ անկվածից մի կտոր. այդ կտորը տեղ-տեղ փաթաթվել էր նրա երկայն մատներին, որոնց վրա երկու մատանի, — մեկը պարզ` նշանի, մյուսը թանկագին շողակնյա, — պլպլում էին մոմերի լույսերից:

— Մանե՛, — կանչեց Վահանը և նրան թվաց, թե այդ իր ձայնը չէր, այլ ուրիշի ձայն, ոչ-մարդկային մի ձայն, որից ինքն էլ սարսափեց:

Մանեն պառկած էր նույն դրության մեջ, անշարժ, և նրա ահարկու դեմքը ծիծաղում էր առաջվա պես լուռ ու քարացած:

— Մանե՛, — կրկնեց Վահանը, մեքենայաբար առնելով քրոջ կախ ընկած ձեռքը:

Այդ ձեռքը թույլ էր փալասի պես:

Այնուհետև, այլևս չիմանալով, թե ինչ է անում, Վահանը երկու ձեռքով վրա ընկավ քրոջ ուսերին և բարձրացրեց նրան: 
Մանեի գլուխն իր ծիծաղող դեմքով ետ ընկավ թուլացած և կախ ընկավ, ավելի ևս երկարացնելով նրա սպիտակ նիհար վիզը:

Վահանը դիակը բաց թողեց թուլացած ձեռքերից: 
Դիակը վայր ընկավ, և գլուխը քարի ծանրությամբ խրվեց փափուկ բարձի մեջ, կզակը դեմ տալով կրծքին:

Մի րոպե Վահանին թվաց, թե սենյակը հանկարծ մթնեց, և հատակը փախչում է ոտների տակից: 
Նա պինդ բռնեց մահճակալի գլխից, որ վայր չընկնի: 
Նույն րոպեին, կարծես երազի մեջ, տեսավ Սանթրոսյանի դեմքը դիակի վրա խոնարհված, և այդ դեմքի վրա երկու ահագին աչքեր, որոնք կարծես դուրս էին պրծել խոռոչներից և խոշորացած բիբերով նայում էին խելագար զարհուրանքով... 
Հետո նրա ականջին դիպավ վայրենի մի ճիչ և ապա մի խուլ ձայն, — կարծես ինչ -որ ծանր ու փափուկ մի մարմին վայր ընկավ գորգի վրա...
Իսկ ծղրիդն այնտեղ շարունակում էր իր անվերջ միապաղաղ ճռինչը` միանգամայն անտարբեր դեպի մարդկային կյանքը, որ, անզոր ու անօգ, կարծես հավիտենական մի անեծքով, փոթորկում էր ցավատանջ գալարումներով և կործանվում կրքերի ողբերգական պայքարի մեջ...



 --------------------------------------- 


ՍՊԱՆՎԱԾ ԱՂԱՎՆԻՆ
Դրամա 4 գործ.
ԳՈՐԾՈՂ ԱՆՁԵՐ
ՄԱՐԳԱՐՅԱՆ ՄԻՔԱՅԵԼ. 30 տարեկան
ՍԻՍԱԿՅԱՆ ԳԱՐԵԳԻՆ. 28 տարեկան
ԹՈԻՍՅԱՆ ՌՈԻԲԵՆ. 30 տարեկան
ԲԱՂԻՐՅԱՆ ՀԱԿՈԲ. 60 տարեկան
ՍՈՖԻԱ . Բազերյանի կինը. 40 տարեկան
ՍԱՌԱ. Բաղիրյանի աղջիկը. 22 տարեկան
ԹԱԹՈՍ ծառա Մարգարյանի տանը. 35 տարեկան
Զբոսնող մի պարոն
Զբոսնող երկու կին:

ԱՐԱՐՎԱԾ ԱՌԱՋԻՆ
Մարգարյանի սենյակը համեստ, բայց ճաշակավոր կահավորանքով: 
Դիմացը երկու դուռ, ձախ դուռը տանում է դեպի նախասենյակ, աջ դուռը՝ դեպի ննջարան: 
Ձախ կողմը երկու լուսամուտ, գրքերի պահարան և գրասեղան, գրասեղանի վրա գրքեր, թղթեր է դրության պարագաներ և լամպ կապույտ լուսամփոփով: 
Աջ կողմը գահավորակ, երկու բազկաթոռ և կլոր սեղան. սեղանի վրա ալբոմ և մեծ լամպ: 
Պատերին նկարներ: 
Ուր հարկն է՝ աթոռներ:

Գիշեր է: 
Սենյակը մութն է: 
Լսվում է դռան զանգակի ձայնը: 
Երկար միջոց անցնելուց հետո մտնում են ձախ դռնից Թաթոսը և Թուսյանը: 
Վերջինիս ձեռքին մի մեծ, ջարդված ճամպրուկ:

ՏԵՍԻԼ I
ԹՈԻՍՅԱՆ. — Ադա, մի ճրագ վառի, է՜, զատ չեմ տեսնում:

ԹԱԹՈՍ. — Էսա վառում եմ (Վառում է կլոր սեղանի վրա դրված լամպը և հետաքրքրությամբ դիտում է հյուրին):

ԹՈԻՍՅԱՆ. — (ճամպրուկը դնում է դռան մոտ, անկյունում, հետո հանում է վերարկուն և ձգում ճամպրուկի վրա): 
Բա ասում ես գիդում չե՞ս կգա աղեդ:

ԹԱԹՈՍ. — Գիդում չեմ, հմի սըհաթի քա՞նին ա:

ԹՈԻՍՅԱՆ. — Սըհաթ չունեմ: 
Տասը կըլի: 
(Գլխարկը ձգում է վերարկուի վրա):

ԹԱԹՈՍ. — Դե որ տասը կըլի, էնա շուտով կգա:

ԹՈԻՍՅԱՆ. — (Նստում է բազկաթոռի վրա և սենյակը դիտում): 
Էս մի օթախն ա՞:

ԹԱԹՈՍ. — Չէ, մինն էլ հրեն ընդեղ ա:

ԹՈԻՍՅԱՆ. — Է՞ն ինչ ա,
ԹԱԹՈՍ. — Ընդեղ ա քնում:

ԹՈԻՍՅԱՆ. — (Հորանջում է. բաց է անում ալբոմը և անուշադրությամբ թերթում, հետո ալբոմը ծածկում է և նայում Թաթոսին): 
Անունդ ի՞նչ ա:

ԹԱԹՈՍ. — Թաթոս:

ԹՈԻՍՅԱՆ. — Պապիրոս չես քաշո՞ւմ:

ԹԱԹՈՍ. — Չէ:

ԹՈԻՍՅԱՆ. — (Ուզում է հանել ձախ ոտի երկարաճիտ կոշիկը, որը դժվարությամբ է դուրս գալիս): 
Խի՞ չես քաշում:

ԹԱԹՈՍ. — Դե սովոր չեմ:

ԹՈԻՍՅԱՆ — (Ոտը երկարացնում է դեպի նա): 
Քե մատաղ, մի քաշի էս անտերը, մազոլը հոգիս հանեց (Թաթոսն սկսում է քաշել կոշիկը): 
Օ՛յ, կամաց... 
Հուպ մի տա... 
Հա, ըդենց... (Թաթոսը հանում է կոշիկը և դնում է բազկաթոռի կողքին): 
Է, Օ՛ֆ, մի քիչ դնջացա: 
(Տրորում է ոտը: 
Միջոց): 
Թաթոս ջան, գիդա՞ս ինչ կա. ինձ որ մի քիչ ուտելու բան տաս, է, հոգիդ դյուզ արքայություն կգնա: 
Խա՛չ:

ԹԱԹՈՍ. — Ո՞րդիան տամ:

ԹՈԻՍՅԱՆ. — Բա տանը զատ չկա՞:

ԹԱԹՈՍ. — Խի՞ չկա, ամա կողպած ա բուֆետումը:

ԹՈԻՍՅԱՆ. — Բաց չի ըլի՞:

ԹԱԹՈՍ. — Բնալիքն աղի մոտն ա:

ԹՈԻՍՅԱՆ. — Բա մի պատառ հաց ու պանիր...
ԹԱԹՈՍ. — Հաց ու պանիրն էլ ա կողպած, հլա ամեն բան էլ:

ԹՈԻՍՅԱՆ. — Մի թաս չայ էլ չես տա՞:

ԹԱԹՈՍ. — Չայ — շաքարն էլ ա կողպած:

ԹՈԻՍՅԱՆ — Բա ո՞նց անենք: 
(Միջոց: 
Հորանջում է): 
Համ սոված եմ, համ քունս տանում ա:

ԹԱԹՈՍ. — Ուզում ես, հլա քնի, եննա աղեն որ կգա, իրան կասես:

ԹՈԻՍՅԱՆ. — Դե ըտենց պտի անենք, էլի, (Վեր է կենում, վերցնում կոշիկը և դիմում դեպի ննջարան): 
Որ գա, վեր կկացնես:

ԹԱԹՈՍ. — Յավաշ, աղա, լիս անեմ: 
(վերցնում է լամպը, առաջնորդում է Թուսյանին դեպի ննջարան, հետո դուրս է գալիս այնտեղից, լամպը դնում յուր տեղը, հանգցնում և դուրս գնում ձախ դռնից: 
Երկար միջոց անցնելուց հետո ձախ դռնից մտնում է Մարգարյանը, վառում գրասեղանի վրա դրված լամպը, նստում և սկսում է պարապել: 
Կարճ ժամանակից հետո լսվում է դռան զանգակի ձայնը):

ՏԵՍԻԼ II
ՄԱՐԳԱՐՅԱՆ. — (Ընդհատում է պարապմունքը): 
Ո՞վ կարող է լինել: 
(Ականջ է դնում դեպի նախասենյակ, սպասելով որ ծառան կգա դուռը բանալու: 
Զանգակը նորից հնչում է): 
Շնթռել է անպիտանը, չի իմանում: 
(Գնում է դուռը բանալու և կարճ ժամանակից վերադառնում է Սիսակյանի հետ): 
Արի տեսնենք այդ ի՞նչ քամի է խելքիդ փչել այս ժամին գալու ինձ մոտ:

ՍԻՍԱԿՅԱՆ. — (Խիստ ուրախ տրամադրության մեջ): 
Օհ, որ իմանաս, ի՛նչ քամի, ի՛նչ քամի…
ՄԱՐԳԱՐՅԱՆ. — (Զարմացած դիտում է նրա դեմքը): 
Դու հարբած ես:

ՍԻՍԱԿՅԱՆ. — Այն, ինչպես ասում են՝ մի քիչ քեփով եմ:

ՄԱՐԳԱՐՅԱՆ. — Դու չես խմում ախր:

ՍԻՍԱԿՅԱՆ. — Բայց այսօր խմեցի, խմեցի...
ՄԱՐԳԱՐՅԱՆ — Ո՞րտեղ:

ՍԻՍԱԿՅԱՆ. — Նշանածի՛ս տանը:

ՄԱՐԳԱՐՅԱՆ. — Ի՞նչ...
ՍԻՍԱԿՅԱՆ. — Այս երեկո նշանվեցի, շնորհավորիր:

ՄԱՐԳԱՐՅԱՆ. — (Շարունակ նայում է նրա աչքերին զարմացած): 
Ցնդվե՞լ ես, ինչ է:

ՍԻՍԱԿՅԱՆ. — Ա՛յ, թե չես հավատում: 
(Ցույց է տալիս ձեռքի մատանին):

ՄԱՐԳԱՐՅԱՆ. — (Դեռևս չհավատալով) Հանաք չե՞ս անում:

ՍԻՍԱԿՅԱՆ. — Չէ, է՛լի, վահ: 
Տե՛ս:

ՄԱՐԳԱՐՅԱՆ. — (Խիստ հետաքրքրված): 
Սպասիր: 
Արի նստիր այստեղ: 
(Նստում են գրասեղանի մոտ): 
Այդ ե՞րբ, ինչպես: 
Ո՞վ է աղջիկը:

ՍԻՍԱԿՅԱՆ. — (Հիասքանչումով): 
Մի հրաշալի՜ աղջիկ, մի աննման աղջիկ…
ՄԱՐԳԱՐՅԱՆ. — Սիրահարվա՞ծ էիր:

ՍԻՍԱԿՅԱՆ. — Չէ: 
Ես մինչև անգամ այս երեկո տեսա ներան առաջին անգամ:

ՄԱՐԳԱՐՅԱՆ. — Աղջկա՞ն:

ՍԻՍԱԿՅԱՆ. — Այո:

ՄԱՐԳԱՐՅԱՆ. — Նրա՞ն, որի հետ նշանվե՞լ ես:

ՍԻՍԱԿՅԱՆ. — Այո...
ՄԱՐԳԱՐՅԱՆ. — Գժվե՞լ ես, ինչ է:

ՍԻՍԱԿՅԱՆ. — Ինչո՞ւ,
ՄԱՐԳԱՐՅԱՆ. — Ի՞նչպես թե ինչու: 
Կարելի բան է մի՞թե՝ առաջին անգամ տեսնել աղջիկը և հենց առաջին անգամից էլ նշան տալ:

ՍԻՍԱԿՅԱՆ. — Ինչո՞ւ չի կարելի: 
Մեծ մասամբ այդպես են ամուսնանում:

ՄԱՐԳԱՐՅԱՆ. — Այո, հասարակ դասակարգի մարդիկ տգետ արհեստավորները, խանութպանները, բանվորները... 
Բայց դու ինտելիգենտ մարդ ես:

ՍԻՍԱԿՅԱՆ. — Դա դատարկ բան է: 
Սերն ինտելիգենտ և հասարակ դասակարգի մարդ չի հարցնում:

ՄԱՐԳԱՐՅԱՆ. — Մինչև անգամ սիրահարվե՞լ ես:

ՍԻՍԱԿՅԱՆ. — Եվ ի՞նչպես...
ՄԱՐԳԱՐՅԱՆ. — Ինչ ես ասում... 
Տո, մի գիշերո՞ւմ, մի քանի ժամվա ընթացքում...
ՍԻՍԱԿՅԱՆ. — Տեսնելուն պես: 
Ես մի տեղ կարդացել եմ, և սիրահարվում են առաջին իսկ վայրկյանից, առաջին իսկ հայացքից:

ՄԱՐԳԱՐՅԱՆ. — Եվ այդ հիման վրա՞ ես կարծում, թե սիրահարվել ես:

ՍԻՍԱԿՅԱՆ. — Ոչ թե կարծում, այլ իսկապես սիրահարվել եմ: 
Աստված է վկա: 
Սիրահարված որ չլինեմ, այս ժամին ինչո՞ւ պետք է գայի քեզ մոտ: 
Տուն գնացի, Բայց մենակ սիրտս չդիմացավ և դուրս եկա:

ՄԱՐԳԱՐՅԱՆ. — Լավ: 
Հետո նա՞:

ՍԻՍԱԿՅԱՆ. — Ո՞վ, Սառա՞ն:

ՄԱՐԳԱՐՅԱՆ. — Անունը Սառա է՞:

ՍԻՍԱԿՅԱՆ, — Այո:

ՄԱՐԳԱՐՅԱՆ. — Հետո Սառա՞ն: 
Հավանե՞ց քեզ:

ՍԻՍԱԿՅԱն. — (Հանկարծակի եկած): 
Հը՛... (Շփոթվում է, նախ չիմանալով ինչ պատասխան տա, հետո հանկարծ վրա է բերում ինքնավստահորեն): 
Իհարկե, եթե նշանս ընդունեց, կնշանակի հավանել էր:

ՄԱՐԳԱՐՅԱՆ. — Վնաս չունի, թեև սիրահարված ես, բայց և այնպես լոգիկայով ես խոսում: 
Բայց ինձ ասա տեսնեմ ի՞նչպիսի աղջիկ է:

ՍԻՍԱԿՅԱՆ. — Շատ խելոք աղջիկ է: 
Ինձնից էլ խելոք:

ՄԱՐԳԱՐՅԱՆ. — Ասենք քեզնից խելոք լինելը մի մեծ առավելություն չէ մինչև անգամ մի աղջկա համար...
ՍԻՍԱԿՅԱՆ. — Քեզնից էլ խելոք կլինի:

ՄԱՐԳԱՐՅԱՆ. — (Ծիծաղում է): 
Ա՛յ, այդ ուրիշ բան է…
ՍԻՍԱԿՅԱՆ. — Աստված է վկա:

ՄԱՐԳԱՐՅԱՆ. — (Շարունակեի ծիծաղը): 
Հիմար, ինչո՞ւ ես երդվում, կարծում ես՝ չեմ հավատո՞ւմ... (Լուրջ): 
Հետո…	ինչ էի ուզում հարցնել... 
Հա, սիրո՞ւն է:

ՍԻՍԱԿՅԱՆ. — (հիասքանչումով): 
0, չափազա՛նց, չափազա՛նց...
ՄԱՐԳԱՐՅԱՆ. — Կարո՞ղ ես նկարագրել նրա արտաքինը:

ՍԻՍԱԿՅԱՆ. — Կարող եմ, բայց չեմ նկարագրի:

ՄԱՐԳԱՐՅԱՆ. — Ինչո՞ւ:

ՍԻՍԱԿՅԱՆ. — Որովհետև... 
Դու կարդացե՞լ ես երևելի հումորիստ Սուրենի ինքնակենսագրությունը:

ՄԱՐԳԱՐՅԱՆ. — Չէ:

ՍԻՍԱԿՅԱՆ,— Նա սիրահարված է լինում մի աղջկա վրա և ուզում է այդ աղջկա նկարագիրը տալ ընթերցողին, բայց դրա փոխարեն տալիս է յուր գրքի մեջ մի դատարկ երես՝ ներքևը գրած այսպիսի ծանոթությամբ. «Թող. — ասում է, — այս դատարկ երեսի վրա ամեն մի ընթերցող յուր առաջին սիրո առարկայի արտաքին տեսքը նկարագրի: 
Ես վախենում եմ, — ասում է, — որ ընթերցողներս չհավանեն իմ նկարագիրը: 
Եթե ասեմ, որ իմ սիրած աղջիկը շիկահեր էր, սևահեր կին սիրողը կասի՝ «Լա՛վ, ի՛նչ մի գեղեցիկ բան է շեկ մազերը»: 
Եթե ասեմ, որ նրա մազերը սև էին սաթի պես, քիթները վեր կքաշեին ոսկեգույն մազեր սիրողները: 
Դրեք այստեղ, — ասում է, — ձեր սիրած աղջկա նկարագիրը: 
Այդպես էր և իմ սիրած աղջիկը: 
Ուրեմն, — ասում է, — կարող եք երևակայել, թե որքան սիրուն էր նա»:

ՄԱՐԳԱՐՅԱՆ. — Բռավո, այդ լավ բաներ ես իմացել:

Բայց ի՞նչպես պատահեց այդ բանը: 
Դու ինձ ոչինչ չես ասել:

ՍԻՍԱԿՅԱՆ. — Ի՞նչը ինչպես պատահեց:

ՄԱՐԳԱՐՅԱՆ. — Այսինքն՝ ի՞նչպես եղավ, որ նշանվեցիր: 
Պատմիր մանրամասնորեն:

ՍԻՍԱԿՅԱՆ. — Մանրամասնություններ կա՞ն, որ պատմեմ: 
Պատահեց հանկարծ, ինքս էլ չիմացա ինչպես: 
Այ, ինչպես պատահեց: 
Անցյալ շաբաթ փողոցում հանդիպեց հանգուցյալ հորս հին բարեկամներից մեկը, որ մի ժամանակ գավառական պրիստավ էր և այժմ ծառայում է այստեղ, չգիտեմ որտեղ: 
Դու չես ճանաչիլ: 
Սովորական հարց ու փորձից հետո հարցրեց ամուսնացա՞ծ եմ: 
Ասացի՝ չէ: 
Ասաց՝ կուզես քեզ համար մի լավ աղջիկ ճարեմ: 
Ասացի՝ ինչո՞ւ չեմ ուզիլ: 
Կատակով, գիտե՞ս: 
Ասաց՝ լավ: 
Ու գնաց: 
Հետո, երեկ դարձյալ հանդիպեց: 
Ասաց՝ դե՛հ, պատրաստվիր, որ էգուց երեկոյան պետք է գամ քեզ տանեմ նշան տալու, մի լավ աղջիկ եմ ճարել ասաց: 
Ասացի՝ լավ: 
Էլի կատակով, գիտես, որովհետև նրա ասածները ես կատակի տեղ էի ընդունում: 
Բայց կարող ես երևակայել զարմանքս, որ երեկոյան ճիշտ որ եկավ ինձ մոտ ու ասաց դեհ, վերկաց գնանք: 
— Ո՞ւր, — ասում եմ: 
«Նշան տալու» ասում է: 
Թողեք ի սեր աստծո, — ասում եմ — ես ամուսնանալու միտք չունեմ: 
Չէ՛ որ չէ, կպավ ու պոկ չեկավ: 
Այստեղ միայն հայտնեց, որ յուր աղջիկն է ուզում ինձ տալ: 
Խո գիտես, որ ես թեև հիմար եմ, բայց շատ չեմ հիմար: 
Մտածեցի՝ տո՛, չլինի՝ թե սա փտած աղջիկ ունի և ուզում է սաղացնի ինձ վրա: 
— Լավ, — ասացի, — ես այստեղ մի բարեկամ ունեմ, — քեզ համար էի ասում, — թողեք նրան էլ հետս վերցնեմ: 
«Ուզում ես տասը բարեկամ բեր» ասաց: 
Բայց հետո ես ինքս հրաժարվեցի այդ մտքից, որովհետև մտածում էի, թե բանն անհաջող գնար, էլ ո՞վ կպրծներ քո ծաղր ու ծանակից: 
Այդ պատճառով քեզ իմաց չտվի ու մենաց գնացի: 
Ճանապարհին ամենայն դեպս երկու մատանի առա ու գնացինք: 
Ոչ ոք չկար, ես էի, աղջիկը և հայրն ու մայրը: 
Ասենք հայրն ու մայրը նրա ծնողները չեն:

ՄԱՐԳԱՐՅԱՆ. — Ի՞նչպես թե նրա ծնողները չեն:

ՍԻՍԱԿՅԱՆ. — Նրա ծնողները չեն, էլի՛:

ՄԱՐԳԱՐՅԱՆ. — Ուրեմն աղջիկը նրանց որդեգրուհի՞ն է:

ՍԻՍԱԿՅԱՆ. — Չէ, օրինավոր զավակն է:

ՄԱՐԳԱՐՅԱՆ. — Ի՞նչ ես ասում, տո, խելքդ գլխիդ է՞:

Ի՞նչպես թե հայր ու մայրը աղջկա ծնողները չեն և, միևնույն ժամանակ, աղջիկը նրանց օրինավոր զավակն է:

ՍԻՍԱԿՅԱՆ. — Ա՛յ, ինչպես: 
Սառան աներոջս խորթ զավակն է: 
Այսինքն՝ աներս յուր այժմյան կնոջից առաջ ունեցել է մի կին, և Սառան այդ կնոջից է, բայց ուրիշ ամուսնուց, որի մահից հետո նա, այսինքն՝ Սառայի իսկական մայրը, ամուսնացել է աներոջս հետ, իսկ հետո ինքն էլ, այսինքն Սառայի իսկական մայրը, վախճանվել է, և նրա խորթ հայրը, այսինքն աներս, ամուսնացել է յուր այժմյան կնոջ հետ: 
Հասկացա՞ր:

ՄԱՐԳԱՐՅԱՆ. — Դու մի բարդ խնդիր դրիր առաջս, որից գլուխս կկտրեմ, թե մարդ առանց թուղթ ու մատիտի բան կարողանա հասկանալ: 
Ինչևիցե: 
Հետո :

ՍԻՍԱԿՅԱՆ. — Հետո նշան տվի, էլի: 
Հետո նստեցինք ընթրելու: 
Կերանք, խմեցինք: 
Քո կենացն էլ անուշ արինք: 
Իբրև խաչեղբոր, որովհետև այնտեղ վճռեցի, որ խաչեղբայրս դու պետք է լինես:

ՄԱՐԳԱՐՅԱՆ. — Շատ շնորհակալ եմ այդ պատվի համար: 
Բայց դու պատմիր՝ ի՞նչպես ծանոթացար աղջկա հետ: 
Ի՞նչ խոսեցիք: 
Ի՞նչպես հանկարծ սիրահարվեցիր նրա վրա, վերջապես ի՞նչպես հայտնեցիր սերդ:

ՍԻՍԱԿՅԱՆ. — Ես նրան սեր չեմ հայտնել:

ՄԱՐԳԱՐՅԱՆ. — Հապա՞:

ՍԻՍԱԿՅԱՆ. — Հապա չկա: 
Ուղղակի՝ ասացի՝ «Օրիորդ, ես ձեզ հավանում եմ. եթե դուք էլ ինձ եք հավանում, ապա ընդունեցեք այս մատանին»: 
Նա էլ ընդունեց:

ՄԱՐԳԱՐՅԱՆ. — Ընդունելիս ի՞նչ ասաց:

ՍԻՍԱԿՅԱՆ. — Ոչինչ:

ՄԱՐԳԱՐՅԱՆ. — Անխո՞ս ընդունեց:

ՍԻՍԱԿՅԱՆ. — Անխոս: 
Միայն շատ պինդ-պինդ նայում էր աչքերիս: 
Առհասարակ նա ինձ հետ ամենևին չի խոսել, միայն շարունակ պինդ-պինդ նայում էր աչքերիս:

ՄԱՐԳԱՐՅԱՆ. — Այ տնաքանդ, որ հետդ ամենևին չէ խոսել, էլ ո՞րտեղից գիտես, թե խելոք աղջիկ է, այն էլ քեզնից ու ինձնից էլ խելոք:

ՍԻՍԱԿՅԱՆ. — Հայացքից, հետո հոնքերից գիտեմ: 
Գիտես, նա մի տեսակ հոնքեր ունի, այնքան մոտիկ են իրար, որ կարծես միացած են իրար հետ: 
Հետո մատներից տեսա, որ խելոք է:

ՄԱՐԳԱՐՅԱՆ. — Ի՞նչ...
ՍԻՍԱԿՅԱՆ.-— Մատներից: 
Մատները բարակ և շատ երկար են:

ՄԱՐԳԱՐՅԱՆ. — Եվ քո կարծիքով, բարակ ու երկար մատները խելքի նշան են:

ՍԻՍԱԿՅԱՆ. — Չգիտեմ առհասարակ ինչպես է լինում, բայց նրա վերաբերմամբ այդ եզրակացությանն եկա:

ՄԱՐԳԱՐՅԱՆ. — Շատ բարի: 
Շարունակիր տեսնենք հիմարաբանություններիդ թելը որտեղ է կտրվում:

ՍԻՍԱԿՅԱՆ. — Հետո, երբ մենք սեղան նստեցինք, նա գնաց քնելու:

ՄԱՐԳԱՐՅԱՆ. — Ո՞վ:

ՍԻՍԱԿՅԱՆ. — Սառան:

ՄԱՐԳԱՐՅԱՆ. — Ի՞նչ ես ասում, տո՛:

ՍԻՍԱԿՅԱՆ. — Աստված է վկա:

ՄԱՐԳԱՐՅԱՆ. — Եվ դու այդ շատ սովորական բա՞ն համարեցիր:

ՍԻՍԱԿՅԱՆ. — Ի՞նչ է որ:

ՄԱՐԳԱՐՅԱՆ. — Նա գնաց քնելու, և դու այդ բանում ոչ մի ցույց չնկատեցի՞ր քո դեմ:

ՍԻՍԱԿՅԱՆ. — Ցո՞ւյց: 
Ի՞նչ ցույց: 
Երևի քունը տանում էր, որ գնաց քնելու: 
Կամ, գուցե, քնելու չգնաց: 
Չգիտեմ: 
Միայն այլևս չերևաց:

ՄԱՐԳԱՐՅԱՆ. — (Թոթվում է ուսերը տարակուսանքով): 
Ա՛յ, տարօրինակ մարդ... 
Այնպես հանգիստ պատմում է որ կարծես թե այդ այդպես էլ պետք է լիներ:

ՍԻՍԱԿՅԱՆ. — Ճիշտ է, ինձ էլ մի քիչ տարօրինակ թվաց այդ բանը, բայց հայրն ասաց, որ նա այդպիսի տարօրինակություններ շատ ունի և չպետք է ուշադրություն դարձնել:

ՄԱՐԳԱՐՅԱՆ. — Եվ դու էլ ուշադրություն չես դարձրել իհարկե: 
Թեև ասում ես, թե շատ չես հիմար: 
Գարեգին, բայց շատ ես հիմար, է՛, շա՛տ: 
Որբ ու անտեր մեծացել ես, բան չես տեսել, կանանցից հեռու ես պահել քեզ և հիմա խելքահան ես եղել առաջին պատահած աղջկա վրա, չնայելով որ հետդ ոչ խոսել է և ոչ էլ մոտդ նստել, որ նայես տեսնես, թե ինչ բան է:

ՍԻՍԱԿՅԱՆ. — Ոչ, սխալվում ես, Միքայել. աստված է վկա, սխալվում ես: 
Նա առաջին պատահած աղջիկներից չէ: 
Ճշմարիտ է, հետս ոչ խոսել է և ոչ էլ մոտս կարգին նստել, բայց…	ուրիշ տեսակ աղջիկ է, շատ ուրիշ տեսակ…	ես զգում եմ, որ ուղղակի կպաշտեմ նրան:

ՄԱՐԳԱՐՅԱՆ. — (վեր է կենում): 
Լավ, վեր կաց գնա, ուշ է, ես պետք է պարապեմ: 
Քեզ որ թողնենք, ով գիտե ուրիշ ինչ հիմարություններ դուրս տաս: 
(Սիսակյանը վեր է կենում և վերցնում գլխարկը): 
Սպասիր: 
Տար ծանոթացրու ինձ հարսնացուիդ հետ: 
Գուցե գնացել ոտով-գլխով ծուղակն ես ընկել: 
Մեկ ես էլ տեսնեմ ով է, ինչ է: 
Ամուսնությունը խո հեշտ բան չէ : 
Կտանե՞ս:

ՍԻՍԱԿՅԱՆ. — Ինչո՞ւ չեմ տանիլ: 
Ես իսկապես դրա համար էլ եկա քեզ մոտ: 
Ուզում էի խնդրեմ, որ վաղը միասին գնանք:

ՄԱՐԳԱՐՅԱՆ. — Վաղն ի՞նչ է, շաբա՞թ: 
Լավ վաղն երեկոյան, ժամը ութին, սպասիր ինձ, կգամ, միասին կգնանք:

ՍԻՍԱԿՅԱՆ. — Շատ բարի, կսպասեմ: 
(Դուրս է գնում. Մարգարյանը ճանապարհ է դնում նրան):

ՏԵՍԻԼ III
ՄԱՐԳԱՐՅԱՆ. — (վերադառնալիս հանկարծ նկատում է անկյունում Թուսյանի գլխարկը, վերարկուն և ճամպրուկը): 
Այս ի՞նչ է: 
(վերցնում է գլխարկն ու վերարկուն և նայում, հետո դիտում ճամպրուկը, ավելի ու ավելի զարմանալով: 
Ո՞ւմն է: 
(Գլխարկն ու վերարկուն ձգում է ճամպրուկի վրա ու շտապով դուրս գնում: 
Կարճ ժամանակից հետո վերադառնում է Թաթոսի հետ, որին վեր է կացրել քնից): 
Բավական է որ գլուխդ դրիր՝ ու պրծավ: 
Շորերդ էլ չես հանում երեխի պես: 
(Ցույց տալով Թուսյանի իրեղենները): 
Այս ո՞ւմն է:

ԹԱԹՈՍ. — Ղոնաղինը:

ՄԱՐԳԱՐՅԱՆ. — Ի՞նչ ղոնաղ:

ԹԱԹՈՍ. — (Գլխով ցույց տալով ննջարանի դուռը): 
Հրեն ընտեղ:

ՄԱՐԳԱՐՅԱՆ. — Ո՞րտեղ, քնա՞ծ ես:

ԹԱԹՈՍ. — Ընտեղ ա, էլի, ղոնաղը: 
Բա տեհել չե՞ս:

ՄԱՐԳԱՐՅԱՆ. — Ի՞նչ է ասում, (Հետաքրքրված վերցնում է լամպը մտնում է ննջարան և կարճ ժամանակից հետո վերադառնում է զարմացած): 
Ո՞վ է: 
Ի՞նչ մարդ է: 
(Լամպը դնում է տեղը):

ԹԱԹՈՍ. — Դե որ քու ղոնաղին դու ճանաչում չես, ես որդիան իմանամ:

ՄԱՐԳԱՐՅԱՆ. — Դեմքը ծանոթս գալիս է, բայց միտս չի գալիս ով է: 
Անունը չհայտնե՞ց:

ԹԱԹՈՍ. — Չէ:

ՄԱՐԳԱՐՅԱՆ. — Ե՞րբ եկավ:

ԹԱԹՈՍ. — Ես հլա զարթուն էի:

ՄԱՐԳԱՐՅԱՆ. — Ի՞նչ ասաց, որ եկավ:

ԹԱԹՈՍ. — Ի՞նչ պիտի ասի, քեզ էր հարցնում: 
Ասեց ղոնաղ եմ եկել: 
Մտավ նստեց ըստեղ, մի հատ լափչին հանիլ տվեց, մազոլ ունեմ ասում ա: 
Հննա ուտելու զատ ուզեց, չայ ուզեց, ասի կողպած ա: 
Հննա ասեց քունս տանում ա, ասի՝ որ ըտենց ա, քնի: 
Նա էլ գնաց քնեց: 
Ասեց աղեդ որ գա, վերկացրու:

ՄԱՐԳԱՐՅԱՆ. — Դե գնա վերկացրու: 
Զարմանալի բան ո՞վ կարող է լինել…
ԹԱԹՈՍԸ. — մտնում է ննջարան: 
Կարճ ժամանակից հետո այնտեղից քնաթաթախ և շտապով դուրս է գալիս Թուսյանը՝ մի հատ կոշիկը հանած: 
Թաթոսը դուրս է գալիս նրա հետևից:

ՏԵՍԻԼ IV
ԹՈԻՍՅԱՆ. — Ա՛, դու արդեն եկե՞լ ես, (Գրկում է Մարգարյանին և համբուրում նրա շրթունքները): 
Ներողություն, պառկել էի մահճակալիդ վրա, որ մի քիչ հանգստանամ. Վլադիկավկազից սկսած՝ բեռնակիր ֆուրգոնով եմ եկել, կողքերս ջարդ ու փշուր արեց անիծածը: 
Ո՞նց ես, լա՞վ ես:

ՄԱՐԳԱՐՅԱՆ. — (Կանգնած է մասամբ զարմացած, մասամբ շփոթված): 
ներողություն... ձեր դեմքը ծանոթս գալիս է, բայց չեմ կարողանում հիշել...
ԹՈԻՍՅԱՆ. — Մի՞թե: 
(Ծիծաղում է) Թուսյանը չե՞մ... 
Ռուբեն Թուսյանը... 
Միասին չէինք սովորում դպրոցում... 
Անունս էլ որ դրել էիք «սատանի ճուտ»...
ՄԱՐԳԱՐՅԱՆ. — (Հանկարծ հիշելով, ձեռքը խփելով ճակատին): 
Ախ ճիշտ որ... 
Ռուբեն Թուսյան...
ԹՈԻՍՅԱՆ. — Դե որ հիշեցիր, մեկ էլ պռոշտի անենք: 
(Ծիծաղելով համբուրվում են):

ՄԱՐԳԱՐՅԱՆ. — Բայց դու այնքան փոխվել ես...
ԹՈԻՍՅԱՆ. — Տնաշեն, բաս այս երկար ու ձիգ տարիների ընթացքում մարդ չի փոխվիլ... մանավանդ արևելցին, որ այսօր տեսնում ես մազ չկա երեսին, իսկ վաղն արդեն արջի պես մազակալել է: 
Թաթոս ջան, քե մատաղ, տես ոտնամանս ընտեղ կլի, բի հագնեմ: 
(Նստում է բազկաթոռի վրա: 
Թաթոսը գնում է կոշիկը բերելու): 
Մի անտեր մազոլ ունեմ... ա՛յ, հենց այստեղ (ցույց է տալիս ոտքի ճկույթը), հոգիս բուկս բերեց: 
Կտրում եմ, էլի դուրս է գալիս:

Թաթոսը բերում է կոշիկը, տալիս է Թուսյանին և դուրս է գնում ձախ դռնից:

ՏԵՍԻԼ V
ԹՈԻՍՅԱՆ. — Մեր տղա, ոնց որ տեսնում եմ վատ չես ապրում, այ: 
(Սկսում է կոշիկը հագնել): 
Ու դեռ ասում ես, թե գրող ես:

ՄԱՐԳԱՐՅԱՆ. — Հա, գրելով չէ, որ ապրում եմ...
ԹՈԻՍՅԱՆ — (Չարչարվելով կոշիկի վրա, ու՝ր դժվարությամբ է մտնում): 
Բա՞ս:

ՄԱՐԳԱՐՅԱՆ. — Ծառայում եմ:

ԹՈԻՍՅԱՆ. — Հա: 
Ես էլ ասում եմ ախր... 
Ա՛յ, անտեր մնաս, թե մտնես, հը՛: 
էս զահրումար մազոլն էլ հոգիս հանեց: 
(վերջապես հանգում է կոշիկը և վերկենում): 
Ինչ եմ ասում, Մարգարյան: 
Ուզես չուզես՝ քո հյուրն եմ. Շատ չէ, մի քանի օր, մինչև տանից պատասխան գա: 
Փողս այնպես հատել է, որ ոտներիցս կախես՝ մի սև գրոշ չի ընկնիլ գրպանիցս: 
Ինչպես ուզում ես՝ հաշվիր: 
Պետերբուրգից մինչև այստեղ երեք տեղ պարտ եմ վերցրել. ոսկե ժամացույցս էլ գրավ եմ դրել: 
Գնում եմ տուն: 
Հայրս մեռնում է. գրել էր, որ հոգուն վրա հասնեմ ու փող չէր ղրկել: 
Թե որ Սարումյանը չպատահեր, ստիպված պիտի լինեի ուղղակի փողոցում գիշերելու: 
Նա ասաց, որ ինքը տնփեսա է, հարմարություն չունի ինձ յուր մոտ տանելու, մի խոսքով՝ գլխից ռադ արավ ու բերեց քեզ մոտ: 
Տեսնում ես, ես մեղավոր չեմ. թե նեղանալու ես, նրանից նեղացիր:

ՄԱՐԳԱՐՅԱՆ. — Ինչո՞ւ պիտի նեղանամ:

ԹՈԻՍՅԱՆ. — (Ծիծաղելով): 
Ես ի՞նչ գիտեմ, ես մի քիչ աներես մարդ եմ: 
Սկզբում մտադիր էի իջնել ոմն... (Ծոցից հանում է մի նամակ և նայում հասցեին) ոմն Հակոբ Բազիրյանի մոտ... 
Ո՞վ է այս պարոնը, ճանաչում ես:

ՄԱՐԳԱՐՅԱՆ. — Հակոբ Բաղիրյա՞ն... 
Չեմ ճանաչում:

ԹՈԻՍՅԱՆ. — Սկզբում ուզում էի սրա մոտ իջնել, գնացի ման եկա, ման եկա, չգտա: 
Էգուց, երևի, հարկ կլինի էլի թրև գալու սրա ետևից:

ՄԱՐԳԱՐՅԱՆ. — Այդ ի՞նչ նամակ է:

ԹՈԻՍՅԱՆ. — (Նամակը ծոցը դնելով): 
Պետերբուրգումն են տվել: 
Գրողն ինձ պես մի շուն-շանորդի է: 
Հորից փող էր գողացել, մի քանի հազար, և փախել մի կնոջ հետ: 
Հիմա փողը հատել է, դիմում է այս Բազիրյանին, — սրա քրոջ որդին է, ինչ է, չգիտեմ, — հոր սիրտը փափկացնի: 
Ինձ էլ փող է պարտ հարամզադեն... 
Բայց ինչ եմ ասում, Մարգարյան, ես քաղցած եմ ախր, Թաթոսն ասաց, որ ամեն բան կողպած ես պահում:

ՄԱՐԳԱՐՅԱՆ. — Այո, որովհետև բաց որ թողնում եմ՝ մաքրազարդում է:

ԹՈԻՍՅԱՆ. — Դե, հիմա բեր ես մաքրազարդեմ: 
Գիտե՞ս մի առանձին բան հարկավոր չէ, մի քիչ հաց ու պանիր, մի քիչ ձկից-մկից, մի քիչ խոզի միս, թե որ ունես: 
Մի քիչ էլ որ գինի — արաղ լինի, վնաս չի տալ, ծարավել եմ:

ՄԱՐԳԱՐՅԱՆ. — (Գնում է ծառային պատվեր տալու և կարճ ժամանակից վերադառնում է): 
Պետերբուրգում ի՞նչ էիր շինում: 
Նստիր:

ԹՈԻՍՅԱՆ. — (Նստելով): 
Ուսանում էի համալսարանում:

ՄԱՐԳԱՐՅԱՆ,— Ավարտեցի՞ր: 
(Վառում է կլոր սեղանի լամպը և ինքն էլ նստում):

ԹՈԻՍՅԱՆ, — Չէ՛, հա՛:

ՄԱՐԳԱՐՅԱՆ. — Բա՞ս:

ԹՈԻՍՅԱՆ. — Վռնդեցին:

ՄԱՐԳԱՐՅԱՆ. — ինչո՞ւ:

ԹՈԻՍՅԱՆ. — Ավելի լավ է՝ չհարցնես... 
Այս էլ ասեմ, որ բան չէի սովորում: 
Դու ինձ ասա՝ կանանց ու կարտի ետևից ընկնողը գիտության գլուխ կունենա՞: 
Պրոֆեսորներիցս մեկն ինձ ասաց, որ ես կամ մեծ մարդ կդառնամ, կամ ամենամեծ պադլեցը: 
Հավանականը երկրորդն է, իհարկե.. Չե՞ս ծխում:

ՄԱՐԳԱՐՅԱՆ. — Չէ:

ԹՈԻՍՅԱՆ, — Բա ոնց անենք, որ պապիրոս չունեմ:

ՄԱՐԳԱՐՅԱՆ. — Բերել կտամ: 
Լավ, հիմա ի՞նչ երեսով պետք է տուն գնաս:

ԹՈԻՍՅԱՆ. — Դե մի շան կաշի կառնեմ, կկպցնեմ երեսիս թե որ պակաս է: 
(Ծիծաղում է): 
Ասենք, մերոնք կարծում են, թե դեռ սովորում եմ: 
Բայց հայրս՝ չէ: 
Նա շուն է: 
Բանից տեսնում եմ, որ նա արդեն կասկածում է և մեռնելու պատրաստություն տեսնելն էլ մի մանյովր է նրա կողմից, որ ինձ հալա մեկ տուն քարշ տա: 
Դրա համար վերջին ժամանակներս շատ դժվարությամբ էր փող ղրկում, իսկ վերջին նամակի հետ խո, ինչպես ասացի, մի կոպեկ չէր ղրկել: 
Բայց մեկ էլ ասում եմ՝ գուցե իսկապես մեռնում է, գնամ: 
Բան-ման ունի, կարող է շներոց-գելերոց լինել: 
(Կանչում է): 
Ադա, Թաթոս, դե բի, է՛, ես մեռա ախր:

Թաթոսը մտնում է մատուցարանով, որի վրա կա սառը մսեղեն, ձկնեղեն, պանիր, հաց, աղ, մի շիշ գինի, մի շիշ օղի: 
Բաժակներ, դանակ, պատառաքաղ և անձեռոցիկ:

ՏԵՍԻԼ VI
ՄԱՐԳԱՐՅԱՆ. — (Լամպը և ալբոմը ետ է քաշում): 
Դիր այստեղ և գնա պապիրոս բեր: 
(Թուսյանին): 
Ի՞նչ պապիրոս ես ծխում:

ԹՈԻՍՅԱՆ. — Ողջ մեկ է: 
Թաթոս ջան, կասես՝ Կուշնարյով, 25 կոպեկանոց.
Մարգարյանը փող է տալիս Թաթոսին: 
Թաթոսը դուրս է գնում:

ՏԵՍԻԼ VII
ԹՈԻՍՅԱՆ. — (Օղի է ածում): 
Քո կենացը, (Խմում է և սկսում ագահաբար ուտել): 
Դու չե՞ս ուտում:

ՄԱՐԳԱՐՅԱՆ. — Ես առհասարակ չեմ ընթրում: 
Դու կեր, ինձ մի նայիր:

ԹՈԻՍՅԱՆ. — Դե, արաղից, գինուց...
ՄԱՐԳԱՐՅԱՆ. — Ես ճաշին եմ միայն խմում:

ԹՈԻՍՅԱՆ. — Մի բաժակ արաղն ի՞նչ է որ... (Օղի է ածում և առաջարկում Մարգարյանին): 
Առ:

ՄԱՐԳԱՐՅԱՆ — Դե, որ ուզենամ, կխմեմ, էլի:

ԹՈԻՍՅԱՆ. — Դու գիտես: 
Այս էլ իմ կենացը, (Խմում է և շարունակում ուտել: 
Միջոց): 
Կուզե՞ս ասեմ՝ այս րոպեիս ինչ ես մտածում:

ՄԱՐԳԱՐՅԱՆ. — Ի՞նչ:

ԹՈԻՍՅԱՆ. — Մտածում ես. «էս հարամզադեն համ իմ հյուրն է, համ էլ ինքն է թավազա անում»: 
Չէ՞, (Մարգարյանը ծիծաղում է): 
Տեսա՞ր, որ չսխալվեցի: 
Ինչ ուզում ես՝ ասա. անմիտ սովորություններով լի է մեր կյանքը. Այդպիսի սովորությունների կարգը պետք է դասել, անշուշտ, և մի կողմից հյուր լինելու, մյուս կողմից հյուր պատվելու կեղծավոր ցերեմոնիաները. Մի կողմից՝ չեմ ուզում, ջեբս դիր, մյուս կողմից՝ անուշ արա, քթովդ դուրս գա: 
Մի բան, որով ես պարծենում եմ, այդ ա՛յն է, որ ոչ մի բանից չեմ քաշվում: 
Ամոթ ասված բանն առհասարակ ինձ համար գոյություն չունի: 
Գրազի համար շորերս կհանեմ և ցափ-տկլոր դուրս կգամ փողոց:

ՄԱՐԳԱՐՅԱՆ. — Իբր թե՞:

ԹՈԻՍՅԱՆ. — Աստված է վկա:

ՄԱՐԳԱՐՅԱՆ. — Մի ընկեր ունեմ, — մի քիչ առաջ նա այստեղ էր, — երբ որ մի շատ հիմար բան է ասում և տեսնում է, որ չեմ հավատում, իսկույն աստծուն վկա է կանչում: 
Բայց նա հավատում է աստծուն, իսկ դու:

ԹՈԻՍՅԱՆ. — Ի՞նչ, չլինի՞ կարծում ես աթեիստ եմ: 
Չէ՛, ես այդպիսի դատարկ բաների վրա ուղեղս չեմ հոգնեցնում: 
Ասում են աստված կա, ուրեմն կա:

ՄԱՐԳԱՐՅԱՆ. — Բայց ասում են, որ չկա:

ԹՈԻՍՅԱՆ. — Ուրեմն չկա:

ՄԱՐԳԱՐՅԱՆ, — Բայց այս րոպեին աստծուն վկա բերիր և ասացիր, որ աթեիստ չես:

ԹՈԻՍՅԱՆ. — Ուրեմն՝ կա: 
Բայց թողնենք այս. սա սոփեստություն է: 
Փիլիսոփաների մեջ, իմ կարծիքով, ամենից խելոքը էպիկուրն էր, խլիր կյանքից այն ամենը, ինչ որ հաճելի է քեզ և ինչ որ կարող ես, և ոչ մի բանի մասին մի մտածիր: 
Մտածողությունն առհասարակ, — այդ հաստատված է բժշկական գիտությամբ, — վնաս է ստամոքսին, լավ ստամոքսը, ինչպես հայտնի է, մարդու օրգանիզմի ամենակարևոր օրգաններից մեկն է:

ՄԱՐԳԱՐՅԱՆ. — Այդ պատճառով նույն բժշկական գիտությունն ասում է, որ ուտելիս շատ չպետք է խոսել, որովհետև խոսելու համար պետք է մտածել, իսկ մտածողությունը, ինչպես ինքդ ասացիր, վնաս է ստամոքսին: 
(ծիծաղում է):

ԹՈԻՍՅԱՆ. — Թե որ ինձ համար ես ասում, ես քնած ժամանակն էլ եմ խոսում, անհոգ կաց: 
Մյուս կողմից, բանի նման չէ, որ ես սուս ու փուս ուտեմ, և դու միմիայն թամաշա անես: 
(Գինի է ածում): 
Խմենք այս նրանց կենացը, որոնք այնքան խելոք են, որ աստծու գոյության խնդրով չեն զբաղվում: 
(Խմում է): 
Գիտե՞ս ինչ կա: 
Մարգարյան: 
Ես, թեև ատելով ատում եմ փիլիսոփայությունն ու առհասարակ իբրև «пленой мысли раздражение», ինչպես ասում է բանաստեղծը, բայց և այնպես ինքս մասամբ փիլիսոփա եմ, այսպես ասած՝ էպիկուրյան կարգի փիլիսոփաներից: 
Եվ իմ այդ կարգի փիլիսոփայական ուղեղով ես հսկայական հիմարներ եմ համարում առհասարակ այն մարդկանց, որոնք ներկան զոհում են ապագայի համար: 
Մի ընկեր ունեմ ուսանողներից, գրպանում որ մի մանեթ ունենա, մի կոպեկ չի ծախսիլ. ասում է՝ վաղը քաղցած կմնամ, բայց մոռանում է, որ այսօր քաղցած է մնում: 
Քերականության միջից պետք է ջնջել ապառնի ժամանակը: 
Ապագա չկա, որովհետև անհայտ է, այդ մասին մտածելն ու հոգալը բնականաբար, հիմարություն է: 
Բացի դրանից դա անվստահության, վախկոտության նշան էլ է. մի գուցե, եթե այսօր այսպես անեմ, վաղն այնպես լինի, ու այսօր չեն անում ա՛յն, ինչ որ իրենց սիրտը ցանկանում է: 
(Գինի է խմում): 
Ի՞նչ է կյանքը: 
Կամ, ավելի ճիշտ ի՞նչ պետք է լինի կյանքը. — րոպեական հաճույք է: 
էհ, երբ որ սրտիդ այս րոպեի թելադրածը չես անում ինչ-որ վաղվան հաշիվներով, էլ ինչո՞ւ ես ապրում: 
Այդպիսով, իբր թե խոհեմությամբ, — այ, մի ուրիշ բառ, որ նույնպես չեմ հասկանում, — իբր թե խոհեմությամբ, բայց իսկապես վախկոտությամբ, միշտ չես անիլ այն, որ ցանկանում ես անել, միշտ կզսպես քեզ, իսկ հետո, մեկ էլ տեսար մեռել ես: 
Մահվան գաղափարը խելացի մարդու համար մեծ խթան պետք է լինի ամեն բան անելու, այսինքն ա յն ամենը, ինչ որ իրեն հաճելի է: 
Այսօր թե վաղը պետք է մեռնեմ, չէ՞, էհ, երբ որ այդպես է, ինչու չանեմ այն, ինչ որ ուզում եմ և ինչ որ կարող եմ անել այս րոպեին: 
Ես դեռ կանեմ, հետո հերն անիծեմ, ինչ ուզում է պատահի: 
Կրկնում եմ՝ փիլիսոփաների մեջ ամենից խելոքը էպիկուրն էր. խլիր կյանքից այն ամենը, ինչ որ հաճելի է քեզ և ինչ որ կարող ես, և ոչ մի բանի մասին մի մտածիր: 
(Գինի է ածում): 
Այս էլ աստված լուսավորի նրա հոգին: 
(Խմում է):

ՄԱՐԳԱՐՅԱՆ. — Բայց դու սխալվում ես: 
Էպիկուրն այդպիսի բան չի ասել, դու միայն կրկնում ես ստոիկների զրպարտությունը նրա դեմ:

ԹՈԻՍՅԱՆ. — Ի՞նչպես:

ՄԱՐԳԱՐՅԱՆ. — Ամենից առաջ պետք է նկատեմ, որ քո հավանած այդ փիլիսոփան գործ էր ածում ամենահասարակ կերակուր, այն էլ չափավոր կերպով, և խմում էր միայն ջուր. իսկ դու այնքան ուտում ես ու խմում, որ քիչ է մնում ինձ էլ կուլ տաս: 
Այդ մարմնականը, իսկ…
ԹՈԻՍՅԱՆ. — (Ծիծաղում է): 
Հոգուդ մատաղ, սպասիր, էքստրա քո կենացը խմեմ հաջող նկատողությանդ համար: 
(Գինի է խմում): 
Այդ մարմնականը: 
Հետո՞…
ՄԱՐԳԱՐՅԱՆ. —(Շարունակելով): 
Այդ մարմնականը, իսկ հոգեկան-բարոյականը... ճիշտ է, էպիկուրը պնդում էր, թե երջանկությունը հաճույքի մեջ է, բայց ամեն մի հաճույք վայելելուց առաջ ամենախիստ քննության էր ենթարկում հետեվանքը, որովհետև կան հաճույքներ, որոնց հետևանքը միշտ դառն է լինում: 
Պահեցողություն և ինքնազսպվածություն — ահա իսկապես էպիկուրի վարդապետությունը, և ոչ թե անսահման սանձարձակություն, ինչպես դու ես հասկանում:

ԹՈԻՍՅԱՆ. — Հերն անիծեմ, չեմ վիճում: 
Բայց այդ ավելի վատ նրա անվան համար, եթե նա այդպես չէ քարոզել, ինչպես ես եմ հասկացել: 
Ուրեմն՝ էպիկուրից ավելի խելոքը նրանք են, որոնք նրա վարդապետությանն իմ հասկացած բացատրությունն են տվել:

Թաթոսը բերում է ծխախոտը և դնում Թուսյանի առաջ:

ՏԵՍԻԼ VIII
ԹԱԹՈՍ. — Ա՛յ ղոչաղ Թաթոս, ա՛յ, լավ Թաթոս, (Գինի է ածում): 
— Քո կենացը, Թաթոս: 
(Խմում է):

ԹԱԹՈՍ. — Սաղ ըլես, աղա: 
(Ուզում է գնալ):

ԹՈԻՍՅԱՆ. — Յավաշ, ո՞ւր ես գնում, (Գինի է ածում): 
Բա որ մարդու կենացը խմեն, շնորհակալություն չեն հայտնի: 
(Բաժակն առաջարկում է նրան): 
Առ: 
(Թաթոսն անհամարձակորեն նայում է Մարգարյանին): 
Առ, է՛, ձեռս բեզարեց:




 --------------------------------------- 


ՄԱՐԳԱՐՅԱՆ. — (Թաթոսին): 
Առ խմիր:

ԹԱԹՈՍ. — (Առնում է բաժակը): 
Շնորհակալ եմ, աղա: 
Աստված երկար կյանք տա քեզ: 
(Խմում է):

ԹՈԻՍՅԱՆ. — (Բաժակն սանելով նրա ձեռքից): 
Անուշ:

ԹԱԹՈՍ. — Անուշ կենաս, աղա ջան:

ԹՈԻՍՅԱՆ. — Հա, հմի ջան դառա, հա՛: 
Բա էն վախտը մի պատառ հաց ու պանիր չտվիր, որ ուտեմ: 
(Թաթոսը ծիծաղում է: 
Մարգարյանը նշանացի սաստում է նրան և հրամայում, որ դուրս գնա): 
Յավաշ, ո՞ւր ես գնում: 
Արի հավաքի ըստոնք: 
Ինձ որ մտիկ տաս, ես լիս է լիս կնստեմ, ըսկի չեմ էլ ասի շնորհակալ եմ: 
(Մի ծխախոտ է վառում լամպի վրա): 
Տեսնում ես, աղեդ էլ նոթերը կիտել ա: 
(Ծիծաղում է և սկսում ծխելով ման գալ):

Թաթոսը վերցնում է մատուցարանը և դուրս տանում: 
Մարգարյանը վեր է կենում և գնում նստում գրասեղանի մոտ:

ՏԵՍԻԼ IX
ԹՈԻՍՅԱՆ, — Մարգարյան, ամուսնացած չե՞ս:

ՄԱՐԳԱՐՅԱՆ. — Չէ:

ԹՈԻՍՅԱՆ. — Դե որ այդպես է, ինչո՞ւ չես այս ախմախի տեղ (Թաթոսի հասցեին) մի քոծ պահում... (Մարգարյանը լռում է ակներև դժգոհությամբ: 
Միջոց): 
Դե, դու հիմա նստեցիր պարապելու, իսկ ինձ որտեղ կհրամայես շնթռկեմ:

ՄԱՐԳԱՐՅԱՆ. — Այ, ուզում ես՝ այդտեղ քնիր (ցույց է տալիս գահավորակը), ուզում ես՝ այնտեղ (ցույց և տալիս ննջարանի դուռը), մահճակալիս վրա:

ԹՈԻՍՅԱՆ. — Չէ, ախպեր, քո մահճակալը թող քեզ մնա, ես վեր կընկնեմ այստեղ: 
Այսքան ուտել — խմելուց հետո գուցե մի քիչ խռմփացնեմ, բայց վնաս չունի, մուզիկով պարապելը քեզ համար, կարծեմ, ավելի հաճելի կլինի: 
(Ծիծաղում է):

Մարգարյանը վեր է կենում և գնում ննջարան, որտեղից դուրս է բերում մի բարձ, վերմակ ու սավան և ուզում է անկողին պատրաստել գահավորակի վրա:

ԹՈԻՍՅԱՆ. — Դե հիմա թող, տեղաշորս ես կպատրաստեմ: 
Հալա օգնիր այս սեղանն այն կողմը քաշենք: 
(Սեղանը հեռացնում է գահավորակից): 
Բայց ինչ եմ ասում, Մարգարյան, էգուց ինձ փող պետք է տաս, ուզում եմ մի հեռագիր տամ տուն: 
Հետո բոլոր շապիկներս կեղտաշոր են դարձել,— տես (ցույց է տալիս օձիքը), — պետք է նորն առնել: 
Խայտառակություն է այսպես դուրս գնալը:

ՄԱՐԳԱՐՅԱՆ. — Հապա ասում էիր, թե տկլոր էլ դուրս կգնա՞ս:

ԹՈԻՍՅԱՆ. — (Ծիծաղում է), Դե, ասում էի, էլի… (Սկսում է անկողինը պատրաստել):

(Վարագույրն իջնում է):

ԱՐԱՐՎԱԾ ԵՐԿՐՈՐԴ
Հյուրասենյակ Բաղիրյանի տանը հնամաշ կահավորանքով: 
Դիմացը դուռ և երկու լուսամուտ, որոնք նայում են դեպի պատշգամբ: 
Աջ կողմը մի դուռ, որ տանում է դեպ հարևան սենյակը: 
Ձախ կողմը բազմոց ձեռակար բարձիկներով, երկու բազկաթոռ, կլոր սեղան, սեղանի վրա լամպ և կազմած մի գիրք: 
Բազմոցի գլխին հայելի: 
Հայելիներ նաև երկու հանդիպակաց պատերին սեղանակերպ պատվանդաններով, որոնց վրա դրված են մեկ-երկու բրոնզյա գավազաններ: 
Ուր հարկն է՝ աթոռներ: 
Հատակին հնամաշ գորգ: 
Երեկո: 
Սեղանի լամպը վառված է: 
Դիմացի դռնից մտնում են Սիսակյանը և Մարգարյանը:
Սիսակյանի ձեռքին կա թղթի մեջ փաթաթված բոնբոնիեր:

ՏԵՍԻԼ I
ՍԻՍԱԿՅԱՆ. — Վերարկուդ հանիր և դիր այստեղ: 
(Վերարկուները հանում են և գլխարկների հետ միասին դնում աթոռների վրա): 
Եկ նստիր այստեղ: 
(Նստում են բազկաթոռների վրա):

ՄԱՐԳԱՐՅԱՆ. — Լավ փեսացու և խաչեղբայր ենք եղել, ընդունում են անկոչ հյուրերի պես: 
(Ծիծաղում է կամաց): 
Երևի չես հայտնել, որ պիտի գանք:

ՍԻՍԱԿՅԱՆ. — Ինչպես չէ: 
Առավոտյան այստեղ էի, ասացի, որ գալու ենք: 
Այս վառած լամպը ցույց է տալիս, որ ձեզ սպասում են եղել:

ՄԱՐԳԱՐՅԱՆ. — Հիմա իմացա՞ն, որ եկել ենք,
ՍԻՍԱԿՅԱՆ. — Կենողի երեխան գնաց իմաց տալու: 
(Որոնում է գրպանները): 
Ապարանջանն ի՞նչ արի... 
Հա՛: 
(Վեր է կենում, վերարկուի գրպանից հանում թղթի մեջ փաթաթած ապարանջանի տուփը, դնում անդրավարտիքի գրպանը և նորից նստում):

ՄԱՐԳԱՐՅԱՆ. — Որ վերցրել է գիրքը և թերթում է: 
Այս նա՞ է կարդում:

ՍԻՍԱԿՅԱՆ. — Այդ ի՞նչ դիրք է:

ՄԱՐԳԱՐՅԱՆ. — ժյուլ Սիմոն «РАБОТНИЦА В ЕВРОПЕ»:

ՍԻՍԱԿՅԱՆ. — Երևի:

ՄԱՐԳԱՐՅԱՆ, — Ի՞նչ ես կարծում, այս գիրքը մոռացմամբ է մնացել, թե դիտմամբ է դրել այստեղ:

ՍԻՍԱԿՅԱՆ. — Ինչո՞ւ պետք է դիտմամբ դներ:

ՄԱՐԳԱՐՅԱՆ. — Որպեսզի ցույց տա. թե՝ տեսեք ինչպիսի գրքեր եմ կարդում, ռոմաններ չեմ կարդում:

ՍԻՍԱԿՅԱՆ. — Չգիտեմ:

ՄԱՐԳԱՐՅԱՆ. — (Գիրքը դնում է տեղը): 
Ես մի բան մոռացա քեզ հարցնեմ, քանի տարեկան կլինի:

ՍԻՍԱԿՅԱՆ. — Մեծ է, կարծեմ, բավական մեծ է երևում արտաքինով: 
Եթե քսանհինգ չլինի, քսաներկու տարեկան անպատճառ կլինի: 
Պինդ-պինդ որ նայում է, ավելի մեծ է երևում: 
Բայց գիտե՞ս, նա որ այդպես պինդ-պինդ նայում է ինձ, ես չեմ նայում նրան:

ՄԱՐԳԱՐՅԱՆ. — Ինչո՞ւ:

ՍԻՍԱԿՅԱՆ. — Չեմ կարողանում: 
Նրա նայվածքի մեջ մի բան կա, որ ակամա ճնշում է: 
Ես առհասարակ նրան նայում եմ այն ժամանակ, երբ նա ինձ չի նայում:

ՄԱՐԳԱՐՅԱՆ, — Լսիր, Գարեգին, եկ ուղղակի խոստովանիր, որ թեև նշանվել ես և երեկ գիշեր էլ մեծ հիացմունքով էիր խոսում նրա մասին, բայց վախենում ես նրանից: 
Չէ՞,
ՍԻՍԱԿՅԱՆ — (Շփոթվելով): 
Ի՞նչպես թե վախենում...
ՄԱՐԳԱՐՅԱՆ. — Վախենում, էլի՛, ուղղակի վախենում: 
Եվ այդ է պատճառը, որ նրա պինդ-պինդ նայելիս չես կարողանում նայել նրան:

ՍԻՍԱԿՅԱՆ. — Այո, մի տեսակ ճնշվում եմ:

ՄԱՐԳԱՐՅԱՆ. — Եվ դարձյալ դրա համար է, որ նա ավելի մեծ է երևում քեզ, մանավանդ պինդ-պինդ նայելիս:

ՍԻՍԱԿՅԱՆ. — Այո:

ՄԱՐԳԱՐՅԱՆ. — Եվ այդ ժամանակ դու էլ փոքր ես երեվում քո աչքին: 
Այդպես չէ՞:

ՍԻՍԱԿՅԱՆ. — Ճիշտ է:

ՄԱՐԳԱՐՅԱՆ. — Ուրեմն դու զգում ես, որ նա բարոյապես մեծ է, այսինքն բարձր է քեզնից: 
Չէ՞:

ՍԻՍԱԿՅԱՆ. — Ի՞նչպես թե բարոյապես:

ՄԱՐԳԱՐՅԱՆ. — Այսինքն յուր ներքին ուժով կամքով, բնավորությամբ, խելքով:

ՍԻՍԱԿՅԱՆ, — Երեկ խո ինքս ասացի քեզ, որ նա շատ խելոք աղջիկ է:

ՄԱՐԳԱՐՅԱՆ. — Այսինքն զգում ես, որ խելոք աղջիկ է, որովհետև չէ որ նրա խելքը դեռ չես չափել:

ՍԻՍԱԿՅԱՆ. — Այո, զգում եմ: 
Նա շարունակ լռում է ինձ մոտ: 
Երեկ էլ, այս առավոտ էլ գրեթե չի խոսել ինձ հետ:

ՄԱՐԳԱՐՅԱՆ. — (Հանկարծ նոր միտք է հղանում): 
Բա... 
Մեր տղա, կարող է հակառակը լինել:

ՍԻՍԱԿՅԱՆ. — Այսի՞նքն:

ՄԱՐԳԱՐՅԱՆ. — Կարող է նա տգետ ու հիմարի մեկը լինել, ինչպես սովորաբար մեր մարդու տալու չխոսկան աղջիկներն են լինում: 
Դու խո գիտես, որ չեն խոսում կամ շատ խելոքությունից, կամ շատ հիմարությունից:

ՍԻՍԱԿՅԱՆ, — Ոչ, սխալվում ես, լռողները միշտ խելոք են լինում: 
Մինչև անգամ այն հիմարը, որ լռում է, խելոք է, կնշանակի՝ նա այնքան խելք ունի, որ հասկանում է, թե ինքը հիմար է և, լռելով, չի ուզում ցույց տալ, որ հիմար է: 
Այո, չխոսողը միշտ խելոք է:

ՄԱՐԳԱՐՅԱՆ. — (Ծիծաղելով): 
Ուրեմն, քո լոգիկայով, ես ու դու, որ խոսում ենք, հիմար ենք, և անասունները, որ չեն խոսում, խելոք են մարդկանցից:

ՍԻՍԱԿՅԱՆ, — Անշուշտ: 
Իհարկե, անասունները խելոք են մարդկանցից: 
Թվիր մարդկային որ հիմարությունն ուզում ես և տես՝ անասունները գործում են այդ հիմարություններից գեթ մեկը: 
Շատերից մի պարզ օրինակ: 
Ծխախոտ ծխելը հիմարություն է, չէ՞: 
Դե ասա տեսնեմ՝ ո՞ր անասունն է ծխախոտ ծխում: 
Մի ուրիշ օրինակ: 
Ահա, երեք հարյուր ռուբլի փող եմ տվել և ապարանջան եմ բերել հարսնացուիս ընծա: 
Ասա տեսնեմ այն որ անասունն է, որ ապարանջան է ընծայում յուր էգին:

Մարգարյանը սաստիկ ծիծաղում է: 
Հարևան սենյակից լսվում է նախ մի քչփչոց: 
Հետո կանացի մի անզուսպ ծղրտոց, որն իսկույն էլ լռում է: 
Մարգարյանը դադարում է ծիծաղելուց: 
Սիսակյանը վեր է կենում անհանգստացած և ականջը լարում դեպի հարևան սենյակի դուռը: 
Մարգարյանը զարմացած նայում է նրա դեմքին: 
Լռություն:

ՄԱՐԳԱՐՅԱՆ. — Սա ի՞նչ բան էր:

ՍԻՍԱԿՅԱՆ. — (Կամաց): 
Այս նրա ձայնն էր, կարծեմ...
(Միջոց): 
Երևի մոր հետ էր: 
Գիտե՞ս, երեկ երեկո էլ, այս առավոտ էլ նկատեցի, որ մայր ու աղջիկ չունեն իրար հետ:

ՄԱՐԳԱՐՅԱՆ. — Հիմա կռվո՞ւմ էին:

ՍԻՍԱԿՅԱՆ. — Չգիտեմ... երևի...
Աջ դռնից մտնում է Սոֆիան: 
Նրա դեմքին երևում են զսպված վրդովմունքի նշաններ:

ՄԱՐԳԱՐՅԱՆ. — Վնաս չունի, տիկին, ինչ կա որ... 
Հիմա ի՞նչպես է երեխան:

ՍՈՖԻԱ, — Հիմա, փառք աստծո, լավ է: 
Բժիշկն եկավ և ասաց, որ ոչինչ չկա: 
Գիտեք, երեխան հանկարծ վայր է ընկել և ուշաթափվել:

ՍԻՍԱԿՅԱՆ. — Ո՞րտեղ է Սառան:

ՍՈՖԻԱ. — Սառան... (շփոթվում է): 
Իսկույն կգա... էլ այսօր մի փոքր հալ չունի:

ՍԻՍԱԿՅԱՆ. — (Անհանգստացած): 
Հիվա՞նդ է:

ՍՈՖԻԱ. — Չէ, այնպես... 
Մի վախենաք, ոչինչ չկա... 
Մի փոքր գլուխը ցավում էր...
ՍԻՍԱԿՅԱՆ. — Իսկ պարոն Հակո՞բը:

ՍՈՖԻԱ. — Նա դեռ չի եկել: 
Շաբաթ երեկոները նա մի փոքր ուշ է վերջացնում գործը: 
Բայց երևի շուտով կգա:

Մտտնում է Սառան աջ դռնից ջղային արագ քայլվածքով և մտնելիս դեպի մեջքն է ձգում ուսին ընկած հաստ գիսակը: 
Սիսակյանը և Մարգարյանը վեր են կենում:

ՏԵՍԻԼ II
ՍՈՖԻԱ. — Ներողություն, պարոններ, ես այս րոպեին եկա. քրոջս երեխան հանկարծ վատ էր դառել, կանչել էին: 
Բարև ձեզ:

ՍԻՍԱԿՅԱՆ. — (Ներկայացնելով Մարգարյանին). Այս իմ բարեկամն է, մեր խաչեղբայրը:

ՍՈՖԻԱ. — Շատ ուրախ եմ: 
(Սեղմում է Մարմարյանի ձեռքը): 
Համեցեք նստեք: 
(Ամենքը նստում են): 
Շա՞տ ժամանակ է շնորհ եք բերել:

ՄԱՐԳԱՐՅԱՆ. — Ոչ, շատ ժամանակ չէ, որ եկել ենք:

ՍՈՖԻԱ. — Հավատացեք, ես այնպես նեղանում եմ, որ առաջին անգամ շնորհ եք բերում, և ես...
ՏԵՍԻԼ III
ՍԻՍԱԿՅԱՆ — (Ընդառաջելով Սառային): 
Բարի երեկո: 
(Սառան լուռ տալիս է նրան յուր ձեռքը և նայում Մարգարյանին): 
Այս իմ բարեկամն է, մեր խաչեղբայրը:

Սառան լուռ սեղմում է Մարգարյանի ձեռքը պինդ-պինդ նայելով նրա աչքերին: 
Սոֆիան վեր է կենում դուրս գնում աջ դռնից: 
Սառան երկար և անհաշտ հայացքով ճանապարհ է դնում նրան:

ՍԻՍԱԿՅԱՆ — Դու հիվանդ էիր:

ՍԱՌԱ. — (Խստորեն, ըստ երևույթին, նրան դուր չեկավ եզակի դիմումը): 
Ո՛չ:

ՍԻՍԱԿՅԱՆ. — Հապա մայրիկն ասաց, որ դու...
ՍԱՌԱ. — Նա սուտ է ասել: 
Խնդրեմ նստեցեք: 
(Նստում են: 
Անհարմար լռություն):

ՍԻՍԱԿՅԱՆ — (Հանկարծ հիշելով, գրպանից հանում է ապարանջանի տուփը, բաց անում և դնում է Սառայի առաջ):

Այս մեր խաչեղբոր ընծան է: 
(Նայում է Մարգարյանին և հիմարաբար ծիծաղում):

ՄԱՐԳԱՐՅԱՆ. — (Անհամ դրության մեջ զգալով իրեն այն համառ հայացքից, որ Սառան հառել էր նրա դեմքին): 
Բարեկամս կատակ է անում, օրիորդ, այդ ինքն է ընծա բերել ձեզ համար:

ՍԻՍԱԿՅԱՆ. — Լավ. ապարանջանը որ ես եմ բերել, բաս ա՞յս ով է բերել: 
(Շտապով վեր է կենում, աթոռի վրայից վերցնում է շաքարեղենի բոնբոնիերը, փաթեթը դեն շպրտում և դնում Սառայի առաջ): 
Այս խո դո՞ւ ես բերել: 
(Ծիծաղում է):

ՄԱՐԳԱՐՅԱՆ,— (Տարակուսանքով թոթվում է ուսերը): 
Չհավատաք, օրիորդ, այդ էլ ինքն է բերել, բայց այնքան բարի է, որ յուր նվերներն ուզում է ինձ վերագրել:

Սառան ուշադրություն չի դարձնում նվերներին և զարմացած նայում է մերթ Սիսակյանին, մերթ Մարգարյանին: 
Անհարմար լռություն:

ՄԱՐԳԱՐՅԱՆ. — (Մի բան ասած լինելու համար): 
Այս գիրքը դուք եք կարդում, օրիորդ:

ՍԱՌԱ. — Ոչ:

ՍԻՍԱԿՅԱՆ. — (Ուրախ, որ խոսելու և խոսեցնելու առիթ ունի): 
Հապա ինչո՞ւ էր այստեղ դրված:

ՍԱՌԱ. — Մի ընկերուհի ունեմ, նա էր տարել կարդալու, այս երեկո վերադարձրեց:

ՍԻՍԱԿՅԱՆ. — Ուրեմն քոնն է:

ՍԱՌԱ. — Այո:

ՍԻՍԱԿՅԱՆ. — Իսկ դու կարդացե՞լ ես:

ՍԱՌԱ. — (Վեր է թռչում զսպված զայրույթի հանկարծական բռնկումով): 
Ներեցեք, տվեք այդ գիրքը պահեմ: 
(Գրեթե խլում է Մարգարյանի ձեռքից գիրքը, տանում շպռտում է հայելու պատվանդանի վրա և նորից գալիս նստում է յուր տեղը: 
Ճնշող լռություն):

ՍԻՍԱԿՅԱՆ. — (Սիրտը խիստ կոտրած, անհամարձակորեն): 
Դու վիրավորվեցի՞ր:

ՍԱՌԱ. — (Սառան խստությամբ): 
Ես չեմ սիրում երբ ինձ հարցաքննում են:

ՍԻՍԱԿՅԱՆ. — Հետո ես քեզ ե՞րբ հարցաքննեցի:

ՍԱՌԱ. — Դուք այս րոպեիս հարցրիք՝ կարդացե՞լ եմ ես այն գիրքը: 
Ինչո՞ւ չպետք է կարդացած լինեի:

ՍԻՍԱԿՅԱՆ — (Շփոթված): 
Ես... ներողություն... 
Ես չէի կարծում... 
Ես հարցրի այնպես... 
Եթե գիտենայի... 
Դու իզուր...
ՍԱՌԱ. — Խնդրեմ ինձ հետ դուով չխոսել:

ՍԻՍԱԿՅԱՆ. — Ես... ներողություն... 
Ես... (Լռում է բոլորովին շփոթված) երկարատև, խիստ ճնշող լռություն: 
Մտնում է Բաղիրյանը աջ դռնից:

ՏԵՍԻԼ IV
ԲԱՂԻՐՅԱՆ. — Բարի երեկո ձեզ: 
Այն պես սուս ու փուս նստել եք, որ կարծես մարդ չկա այստեղ: 
(Ծանոթանալով Մարգարյանի հետ): 
Պարոն Մարգարյա՞ն, եթե չեմ սխալվում:

ՄԱՐԳԱՐՅԱՆ. — Պատիվ ունեմ:

ԲԱՂԻՐՅԱՆ. — Դեռ չտեսած՝ ես արդեն ճանաչում էի ձեզ որովհետև ձեր բարեկամը շարունակ ձեր մասին էր խոսում: 
Այժմ շատ ուրախ եմ, որ անձամբ ծանոթանում եմ ձեզ հետ: 
Նստեցեք խնդրեմ: 
(Մարգարյանր նստում է): 
Ինձ կներեք, որ մի քիչ ուշացա: 
(Սիսակյանին): 
Հը՛մ, փեսա՞, դու ինչպես ես: 
Իրիկունը մենակ-մենակ լավ քեֆ արինք, չէ՞: 
Բաս ասում էիր, թե միտք չունես ամուսնանալու, հիմա լավ ես եկե՞լ: 
(Ծիծաղում է և մտերմորեն խփում նրա ուսին): 
Նստիր, ինչո՞ւ ես եկել: 
(Նստում են): 
Օհո, ընծա ես բերել: 
(Պենսնեն դնում է քթին և վերցնում ապարանջանը: 
Սառան վեր է կենում և դիմում դեպի մյուս սենյակը): 
Կաց, Սառա, ո՞ւր ես գնում:

Սառան ուշադրություն չի դարձնում և դուրս է գնում:

ՏԵՍԻԼ V
ԲԱՂԻՐՅԱՆ. — (Դիտելով ապարանջանը): 
Հիանալի բան է, հիանալի ... 
Մեկ ակներին նայեցեք (ցույց է տալիս Մարգարյանին): 
Կարծես աստղեր են վառվում: 
Սրան տված կլինես, փեսա... ասեմ ինչքան... երկու հարյուր կամ մինչև.. երկու հարյուր հիսուն:

ՄԱՐԳԱՐՅԱՆ. — Ճիշտ երեք հարյուր է տվել:

ԲԱՂԻՐՅԱՆ. — Արժե, թանկ չէ: 
Տեսնո՞ւմ եք այս մեծ ակը մեջտեղում, սա թանկագին բան է: 
Հիանալի է, հիանալի: 
(Ապարանջանը դնում է տուփի մեջ և բաց է անում բոնբոնիերը): 
Այս էլ ուրիշ նվեր: 
Պենսնեն հանում է քթից և. մտերմորեն խփում Սիսակյանի ուսին): 
Ինչպես երևում է, բարեկամ, դու այնքան էլ միամիտ չես եղել, ինչպես ես էի կարծում: 
(Լավ դիտելով նրա դեմքը), բայց ի՞նչ է պատահել, քեզ նեղացրե՞լ են:

ՍԻՍԱԿՅԱՆ. — (Լացակումած): 
Ոչ... ես նեղացրի:

ԲԱՂԻՐՅԱՆ. — (Զարմացած): 
Ո՞ւմ:

ՍԻՍԱԿՅԱՆ. — Օրիորդին:

ԲԱՂԻՐՅԱՆ, — Ինչպե՞ս:

ՍԻՍԱԿՅԱՆ. — Նա բարկացավ ինձ վրա:

ԲԱՂԻՐՅԱՆ. — Ինչո՞ւ:

ՍԻՍԱԿՅԱՆ. — Չգիտեմ... 
Կարծեց թե ես ուզում եմ հարցաքննել իրեն, մինչդեռ ես հարցաքննելու ամենևին միտք չեմ ունեցել: 
Ես ներողություն խնդրեցի... չներեց…	և... (քիչ է մնում, որ լաց լինի):

ԲԱՂԻՐՅԱՆ. — Ա՞յդ միայն:

ՍԻՍԱԿՅԱՆ, — Հետո... նեղացավ, որ իր հետ դուով եմ խոսում…
ԲԱՂԻՐՅԱՆ. — (Ծիծաղում է. հետո ձեռքը մտերմորեն դնելով նրա ուսին՝ կես կատակով, կես լրջությամբ): 
Բան չկա, սիրելիս, բան չկա: 
Այդպիսի դատարկ բաներին որ ուշադրություն դարձնենք, հա, ո՞ւր կերթա: 
Դուք դեռ չեք ճանաչում իրար: 
Երեկ մեկ, այսօր երկու: 
Քանի գնաք, այնքան կճանաչեք, կհասկանաք և կսիրեք իրար: 
Այս էլ ասեմ, որ սկզբում կռվելը շատ լավ նշան է. այդ նշանակում է, որ վերջը հոգի չեք խնայի իրար համար: 
Ճիշտ է, նա շատ քմահաճ, կամակոր և հպարտ աղջիկ է, բայց և այնքան բարի է, որ քո բարությունը նրա մոտ — զերո: 
Քմահաճ է, շատ անգամ կոպիտ, երբեմն ուղղակի կռվարար, տեսնո՞ւմ ես, ես նրա բոլոր պակասություններն ասում եմ, բայց այդ բոլորն արտաքուստ, իսկ սիրտն աղավնու սիրտ է: 
(Մարգարյանին): 
Անցյալ օրը երեսիս այնպիսի կոպիտ խոսքեր ասաց, որ իմ տեղը դուք լինեիք նրա հայրը, դուրս կանեիք տանից: 
Պահանջեցի, որ ներողություն խնդրի: 
Չխնդրեց և ավելի մեծ կոպտություններ արեց: 
Հետևյալ օրը, երբ ես: 
Այդ բանը մոռացել էի, մտավ ինձ մոտ և ասաց... ի՞նչ եք կարծում, ի՞նչ ասի, որ հավանեք: 
«Ինչո՞ւ ինձ չծեծեցիր», ասաց թարմացա: 
— Ի՞նչի համար, — ասում եմ: 
«Նրա համար, — ասում է, — որ երեկ քեզ վիրավորեցի»: 
(Սիսակյանին). Ահա թե ինչպիսի աղջիկ է նա: 
Այ, շուտով, աստված տա, կպսակվեք, կապրեք միասին և կտեսնես՝ ճի՞շտ եմ ասում, թե ոչ:

ՍԻՍԱԿՅԱՆ. — Ախր ընծայիս էլ ուշադրություն չդարձրեց:

ԲԱՂԻՐՅԱՆ. — Այս հրաշալի ապարանջանի՞ն:

ՍԻՍԱԿՅԱՆ. — Այո:

ԲԱՂԻՐՅԱՆ. — 0, անհոգ եղիր, անկարելի, անհնարին բան է, որ ուշադրություն դարձրած չլինի: 
Կին չէ՞: 
Աչքի տակով նայած կլինի: 
Բայց այնքան հպարտ, որ այդ ցույց չէր տալ: 
Պետք է իմանաս, որ նա շատ խելոք աղջիկ էլ է, շատ գրքեր է կարդացել, օ՛, շա՛տ: 
Ա՛յ, այդ կողմից կարող ես վախենալ նրանից: 
(Ծիծաղում է):

Մտնում է Սոֆիան:

ՏԵՍԻԼ VI
ԲԱՂԻՐՅԱՆ, — Սոֆիա, դու տեսե՞լ ես մեր փեսայի բերած ընծան:

ՍՈՖԻԱ — (Նստում է): 
Ի՞նչ ընծա:

ԲԱՂԻՐՅԱՆ. — Վահ, դեռ չես տեսե՞լ: 
Մեկ նայիր, է, (Ապարանջանը տալիս է նրան):

ՍՈՖԻԱ. — (Դիտելով): 
Այս ի՛նչ հրաշալի բան է...
ԲԱՂԻՐՅԱՆ. — Մեկ լավ նաիր ակներին…	մեջտեղի մեծը տես... չորս բոլորքինը...
ՍՈՖԻԱ. — Հրաշալի բան է... 
Ի՞նչ եք տվել, փեսա:

ՍԻՍԱԿՅԱՆ — (Քաջալերված): 
Երեք հարյուր ռուբլի:

ՍՈՖԻԱ. — Մի՜թե... 
Շատ, շատ հրաշալի բան է:

ԲԱՂԻՐՅԱՆ. — (Մտերմորեն գրկելով Սիսակյանին): 
Բաս որ ասում էի լավ փեսացու եմ ճարել… (ծիծաղում է):

Սառան մատուցարանով թեյ է բերում, հոնքերը կիտած, առանց ոչ ոքի նայելու, բաժանում է բաժակները:

ՏԵՍԻԼ VII
ԲԱՂԻՐՅԱՆ. — Լսիր, ինչո՞ւ ես բարկացրել փեսացուիդ: 
(Սառան չի պատասխանում և մատուցարանը ձեռքին, կանգնած է հոր առաջ, սպասելով, որ նա վերցնի բաժակը): 
Ինձ նայիր: 
Չես լսում: 
Տես ինչ սիրուն բան է բերել քեզ համար: 
(Վերցնում է ապարանջանը և ծիծաղելով կամաց խփում նրա կզակին: 
Սառան մատուցարանը պահում է մի ձեռքով, մյուսով վերցնում վերջին բաժակը դնում հոր առաջ և զսպված կատաղությամբ դիմում է դեպի: 
Դե, դա արդեն բանի նման չէ: 
Դու մեզ բոլորովին խաղք ու խայտառակ ես անում:

ՍԱՌԱ. — Որպեսզի ձեզ խաղք ու խայտայռակ չանեմ, մի խոսեք ինձ հետ այնպես, ինչպես երեխայի հետ են խոսում: 
(Դուրս է գնում մատուցարանը ձեռքին և դուռը պինդ շրխկացնում յուր ետևից: 
Սոֆիան, սաստիկ ամոթահար, վեր է կենում շտապով և հետևում նրան):

ՏԵՍԻԼ VIII
ԲԱՂԻՐՅԱՆ — (Մարգարյանին ժպտալով), Տեսա՞ք, նոր կոպտություն: 
(Սիսակյանին): 
Տեսնո՞ւմ ես սիրելիս, ինձ հետ էլ է այդպես վարվում: 
Բայց հավատ այդ խոսքերն են միայն, որ կան, իսկ սիրտն, աղավնու սիրտ է: 
Ինչպես երևում է, այսօր վատ տրամադրություն այդ բանը երբեմն պատահում է նրան: 
Սպասիր, ես նրան կհաշտեցնեմ քեզ հետ: 
Դու սիրտդ մի կոտրիր: 
(Վեր է կենում և շտապով դուրս գնում աջ դռնից):

ՏԵՍԻԼ IX
ՄԱՐԳԱՐՅԱՆ. — Նստած է ապշած: 
Երկարատև լռությունից հետո: 
Գարեգի՞ն... 
Սա ի՞նչ է... 
Այդ աղջիկն աննորմալ դրության մեջ է՞, թե՞ մեզ ոչնչի տեղ չի դնում... 
Եվ դու դրան ես հավանում... 
Եվ դու դրա ամուսինը պիտի դառնաս... 
Ի՞նչ ես պապանձվել, խոսիր է:

ՍԻՍԱԿՅԱՆ. — (Սաստիկ ընկճված): 
Ի՞նչ խոսեմ…
ՄԱՐԳԱՐՅԱՆ. — (Մեծ կասկածամտությամբ գլուխը շարժելով): 
Չէ, բարեկամ, չէ՛... վեր կաց, վեր կաց գնանք: 
(վեր է կենում):

ՍԻՍԱԿՅԱՆ. — (Զարմացած): 
Ուր:

ՄԱՐԳԱՐՅԱՆ. — Ի՞նչպես թե ուր: 
Մի՞թե այս բոլորից հետո դու դեռևս միտք ունես նրա հետ ամուսնանալու:

ՍԻՍԱԿՅԱՆ. — Հապա ի՞նչ անեմ:

ՄԱՐԳԱՐՅԱՆ. — Ինչպես թե ինչ անես: 
Նա միայն բառերով չասաց, թե վեր կացեք կորեք այստեղից, և դու դեռ հարցնում ես, թե ինչ անե՞ս: 
(Միջոց, որի ժամանակ Մարգարյանը նայում է Սիսակյանին գրեթե ապշած, Սիսակյանը նստած է մտամոլոր): 
Մի՞թե հիրավի դու սիրում ես նրան:

ՍԻՍԱԿՅԱՆ. — Սիրում եմ նրան…
ՄԱՐԳԱՐՅԱՆ. — Ա՜յ, զարմանալի մարդ…	բայց մի՞թն չես տեսնում, որ նա քեզ չի հավանում: 
Եվ ոչ թե միայն քեզ չի հավանում, այլև տեսնել անգամ չէ ուզում քեզ:

ՍԻՍԱԿՅԱՆ. — (Բութ համառությամբ): 
Ի՞նչ անեմ: 
Ես սիրում եմ:

ՄԱՐԳԱՐՅԱՆ — (Զսպելով զայրույթը, մտերմորեն): 
Լսիր, Գարեգին, ինչ եմ ասում: 
Նա եթե աննորմալ դրության մեջ չէ, ապա չափազանց կամակոր, կոպիտ և, որ գլխավորն է, չարահոգի աղջիկ է, այնքան չարահոգի, որ ամենևին չի կարողանում զսպել իրեն գոնե լոկ քաղաքավարության համար: 
Մինչդեռ նա անկիրթ չէ, հիմար էլ չէ երևում, նրա դեմքը ինտելիգենտ դեմք է: 
Հա՛, գեղեցիկ է, խոսք չունեմ, մինչև անգամ շատ գեղեցիկ, բայց ի՞նչ դուրս եկավ դրանից: 
Ես պարզ կերպով տեսնում եմ, որ այդ աղջիկն յուր անտանելի բնավորությամբ մի պատիժ է այս տան մեջ, և նրա ծնողները աշխատում են ռադ անել գլխներից: 
Նրա խորամանկ հայրն իր սիրապատիր խոսքերով պարզապես խաբել է քեզ և յուր ծուղակն է գցել: 
Ի՞նչ ես նայում այդ ծեր աղվեսի ասածներին. Սառան նույնքան աղավնու սիրտ ունի, որքան դու՝ գայլի սիրտ: 
Նա քո ամբողջ կյանքը կթունավորի:

ՍԻՍԱԿՅԱՆ. — Ես նրան առիթ չեմ տալ:

ՄԱՐԳԱՐՅԱՆ. — Հիմա առիթ տվեցի՞ր, որ այս ֆորտելները սարքեց գլխիդ:

ՍԻՍԱԿՅԱՆ. — Նա կարծեց թե ուզում եմ հարցաքննել իրեն: 
Ես այսուհետև զգույշ կլինեմ, այդպիսի բաներ կարծելու առիթ չեմ տալ: 
Հետո՝ դուով էի խոսում նրա հետ: 
Այսուհետև դուքով կխոսեմ:

ՄԱՐԳԱՐՅԱՆ. — (Սրտանց): 
Փու. իդիոտ...
ՍԻՍԱԿՅԱՆ. — (վիրավորված): 
Խնդրե՜մ... ես իդիստ չեմ...
ՄԱՐԳԱՐՅԱՆ. — Դու ոչ միայն իդիստ ես, այլև, կարելի է ասել, իդիոտների թագավորը:

ՍԻՍԱԿՅԱՆ. — (Հանկարծ վեր կենայով, տաքացած): 
Լավ, ի՞նչ ես ուզում անեմ: 
Թողնե՞մ նրան:

ՄԱՐԳԱՐՅԱՆ. — Իհարկե, հիմար:

ՍԻՍԱԿՅԱՆ. — Ինչի՞ համար է, մի ասա տեսնեմ՝ ինչի՞ համար:

ՄԱՐԳԱՐՅԱՆ. — Որ ասում եմ իդիստ ես, էլի ասե՞մ, ինչ որ այս րոպեիս ասացի:

ՍԻՍԱԿՅԱՆ. — Ինձ չի հավանում, չէ՞: 
Լավ: 
Հապա ինչո՞ւ մատանիս ընդունեց: 
Չէր ճանաչում ինձ այդ ժամանակ, չէ՞: 
Լա՛վ: 
Հիմա խո ճանաչե՞ց.
ՄԱՐԳԱՐՅԱՆ. — Այո , ճանաչեց, և տեսար, որ ոչ բերած ապարանջանիդ վրա թքեց, ոչ էլ բոնբոնիերիդ և դեռ քիչ մնաց, որ գիրքն էլ գլխովդ տար:

ՍԻՍԱԿՅԱՆ. — Այո, ճիշտ է, նա ոչ ապարանջանին ուշադրություն դարձրեց, ոչ էլ բոնբոնիերին և գիրքն էլ շպրտեց այնտեղ: 
Բայց խո մատանին դեռ մատի՞ն էր: 
Հը, խո մատին է՞ր: 
Տեսա՞ր, թե ոչ:

ՄԱՐԳԱՐՅԱՆ. — Ասենք, չեմ նայել, որ տեսնեի…
ՍԻՍԱԿՅԱՆ. — Վա մատին էր: 
Ի՞նչպես չտեսար, զարմանալի է: 
Ա՛յ, այս մատին (ցույց է տալիս յուր ձեռքի անանուն մատը):

ՄԱՐԳԱՐՅԱՆ. — Հա՛, լավ, մատին էր, մատին, և ընդունենք, թե տեսա: 
Հետո՞:

ՍԻՍԱԿՅԱՆ. — Ինչո՞ւ չհանեց մատից, չտվեց ինձ ու չասաց. «Պարոն, ահա ձեր մատանին, ետ ընդունեցեք խնդրեմ, որովհետև քննեցի ձեզ և տեսա, որ դուք իդիստ եք»: 
(Մարգարյանը հանկարծ և ակամա ծիծաղում է խիստ բարձրաձայն, բայց իսկույն էլ զսպում է իրեն): 
Բայց նա այդպիսի բան չարեց: 
Ինչո՞ւ չարեց, հը՞ քեզ եմ հարցնում, ինչո՞ւ չարեց:

ՄԱՐԳԱՐՅԱՆ. — (Նայում է նրան անկեղծ սրտացավությամբ): 
Վայ, խեղճ Գարեգին, դու ճիշտ որ կատարյալ իդիստ ես եղել:

ՍԻՍԱԿՅԱՆ. — Չէ, մի ասա տեսնեմ, ինչո՞ւ չարեց:

ՄԱՐԳԱՐՅԱՆ. — Որովհետև խելքը գնում է քեզ համար:

ՍԻՍԱԿՅԱՆ. — Չէ՛, մի՛ հեգնիր խնդրեմ և պատասխանիր հարցիս, ինչո՞ւ չարեց:

ՄԱՐԳԱՐՅԱՆ. — Ես ի՞նչ գիտեմ, հիմար:

ՍԻՍԱԿՅԱՆ. — (Հաղթական): 
Հա՛, այդտե՛ղ կաց: 
Չարեց, որովհետև... ոչ ես եմ ճանաչում նրան, ոչ դու: 
Գուցե ծնողներն էլ չեն ճանաչում, նույնիսկ քո ասած այդ ծեր աղվեսն էլ: 
Այո: 
Դու նրան կամակոր, կոպիտ, չարահոգի աղջիկ ես համարում, իսկ ես նրա մեջ տեսնում եմ ինքնուրույնություն, անկախության ձգտում, խիզախ, հանդուգն ոգի — մի բան, որից զուրկ եմ ես, բայց սաստիկ սիրում եմ: 
Եվ իզուր ես շտապում ինձ խորհուրդ տալու, որ ձեռք վերցնեմ նրանից: 
Մինչև որ ինքը չմերժի, ես ձեռք վերցնողը չեմ, չեմ ու չեմ:

ՄԱՐԳԱՐՅԱՆ. — է՛հ, դու գիտես: 
Ես իմ պարտքը կատարեցի — նախազգուշացրի քեզ. այսուհետև մեղն ու վարձքը քո շլնքին: 
(Հագնում է վերարկուն):

ՍԻՍԱԿՅԱՆ. —(Վախեցած): 
Դու գնո՞ւմ ես:

ՄԱՐԳԱՐՅԱՆ. — Բաս ի՞նչ անեմ, մնամ, որ նոր կոպտությունների ականատես լինեմ:

ՍԻՍԱԿՅԱՆ. — Բայց նա խո քեզ ոչինչ չի՞ ասել:

ՄԱՐԳԱՐՅԱՆ. — Ա՛յդ էր պակաս, որ ինձ էլ ասեր: 
Անծանոթ մարդ եմ, հյուր եմ եկել առաջին անգամ, և իմ ներկայությամբ... ո՛չ, ներողություն կանես: 
Ես քեզ պես փտած ջղեր չունեմ և զուրկ չեմ ինքնասիրությունից: 
Դու ուզում ես մնալ մնա, իսկ ես չեմ կարող: 
Բարի գիշեր:

ՍԻՍԱԿՅԱՆ. — (Պահելով նույն): 
Միքայել, ի՞նչ ես անում... իսեր աստծո... ի՞նչ կասեն... ես կմեռնեմ ամոթից...
ՄԱՐԳԱՐՅԱՆ. — Դու ինչո՞ւ ես մեռնում ամոթից, թե որ հասկացող են, թող նրանք ամաչեն, որ հյուրը ստիպված է լինում փախչել: 
Ահա տեսնում ես, մեզ թողել են այստեղ մենակ, և իրենք հեռացել:

ՍԻՍԱԿՅԱՆ. — Լավ, ի՞նչ ասեմ, որ դուն:

ՄԱՐԳԱՐՅԱՆ. — Ինչ ուզում ես ասա:

ՍԻՍԱԿՅԱՆ. — Եվ դու այդ բանն անքաղաքավարություն չես համարում:

ՄԱՐԳԱՐՅԱՆ. — Կոպիտ մարդկանց հետ պետք է կոպիտ կերպով վարվել:

ՍԻՍԱԿՅԱՆ. — Կաց, գոնե թեյ խմիր, հետո...
ՄԱՐԳԱՐՅԱՆ. — Թեյը դու անուշ արա, թե որ ախորժակ ունես: 
Բարի գիշեր: 
(Դուրս է գնում դիմացի դռնից):

Սիսակյանը սաստիկ մտատանջության մեջ ման է գալիս սենյակում անհամբեր և վախկոտ հայացքներ ձգելով աջ դռան կողմը: 
Ժպտալով մտնում է Բաղիրյանը:

ՏԵՍԻԼ X
ԲԱՂԻՐՅԱՆ. — (Հանկարծ նկատելով Մարգարյանի բացակայությունը, զամանամ է): 
Ա՞յս ինչ է, դու մենակ ես մնացել: 
Ո՞ւր է ընկերդ:

ՍԻՍԱԿՅԱՆ. — (Շփոթված): 
Գնաց…
ԲԱՂԻՐՅԱՆ. — Գնա՞ց, Ուր:

ՍԻՍԱԿՅԱՆ. — Գործ ուներ... էլի կգա...
ԲԱՂԻՐՅԱՆ. — Հա, երևի մոտիկ տեղ գնաց:

ՍԻՍԱԿՅԱՆ. — Առ... այստեղ... մոտիկ…
ԲԱՂԻՐՅԱՆ. — Թեյն էլ չի խմել:

ՍԻՍԱԿՅԱՆ. — Այո... հանկարծ միտն եկավ…	շտապում էր...
ԲԱՂԻՐՅԱՆ. — Բան չկա: 
Եկ նստիր, (Հանկարծ): 
Սպասիր... (կասկածանքով նայում է նրա աչքերին): 
Չլինի թե վիրավորվեց, որ...
ՍԻՍԱԿՅԱՆ. — (Արագ, եռանդով): 
Չէ՛, ի՞նչ եք ասում:

ԲԱՂԻՐՅԱՆ. — (Զարմացած): 
Ի՞նչ չէ:

ՍԻՍԱԿՅԱՆ. — Որ ընկերս իբր թե վիրավորվեց, որ Սառան...
ԲԱՂԻՐՅԱՆ. — (Ավելի զարմանալով): 
Ի՞նչ Սառան:

ՍԻՍԱԿՅԱՆ. — Որ Սառան... վարվել չգիտե... չարահոգի է... (բոլորովին շփոթվում է):

ԲԱՂԻՐՅԱՆ. — Ա՜, ուրեմն... 
Ա՛յ, տեսնո՞ւմ ես, սիրելիս, դու քո միամտությամբ մատնեցիր թե քեզ և թե բարեկամիդ... (Ծանր և լուրջ): 
Գիտե՞ս ինչ կա, բարեկամ. Ես շիտակ և ազնիվ մարդ եմ և սիրում եմ ամենքի հետ վարվել շիտակ և ազնիվ կերպով: 
Իմ աղջիկս ահա այս է, որ տեսնում ես: 
Նրա բոլոր պակասություններն էլ ես ինքս հայտնեցի քեզ: 
Հիմա քո բարեկամը կարծում է, թե նա չարահոգի աղջիկ է: 
Էհ, թող կարծի այսպես: 
Բայց ես քեզ կասեմ, որ այդ այդպես չէ: 
Երեկ էլ ասացի, այսօր էլ ասում եմ, նա ինքնուրույն աղջիկ է: 
Նա ուրիշների պես չի կեղծում, չի խարդախում յուր բնավորությունն ուրիշների առաջ, այլ պարզ կերպով, անկեղծորեն ցույց է տալիս այն, ինչ որ է, դավանում ես — առ, չես հավանում, դեռ ևս ուշ չէ, կարող ես նշանդ ետ առնել, և դու քեզ համար, մենք մեզ համար:

ՍԻՍԱԿՅԱՆ. — (Լացակումած:
) Պարոն Հակոբ, դուք ինձ վիրավորում եք... 
Մի՞թե ես ձեզ բան ասացի...
ԲԱՂԻՐՅԱՆ. — Դե լավ. որ այդպես է, նստիր: 
Այլևս չխոսենք այս մասին: 
(Նստում է: 
Միջոց): 
Ես այնտեղ երկար խոսեցի Սառայի հետ: 
Երևակայիր, ներողություն խնդրեց: 
Թեպետ ինքն ասում է, որ երեխա չէ, բայց իսկապես երեխայի բնավորություն ունի, և դրա համար է, որ ես սաստիկ սիրում եմ նրան: 
Բանից երևաց, որ նրան նեղացրել են: 
Դու չէ, ուրիշները... խիստ զգայուն աղջիկ է. մի փոքրիկ, մի աննշան բանից անգամ վառոդի պես պայթում է: 
Նրա հետ վարվելու կերպը ոչ ոք չի իմանում, բացի ինձանից: 
Նեղացած ժամանակ ինչքան էլ որ կոպիտ կերպով է վարվում ինձ հետ, այնուամենայնիվ ես չեմ բարկանում նրա վրա, այլ միշտ կատակով, միշտ ծիծաղելով աշխատում եմ…	Թեյը սառն է, վերցրու... միշտ կատակով, միշտ ծիծաղով աշխատում եմ բանն անցկացնել հիմա, երևակայիր, այնքան խեղճացել է, որ ամաչում է դուրս գալ: 
Իսկ քո բարեկամը... ճի՞շտ, նեղացա՞վ: 
Եվ չի՞ գալ:

ՍԻՍԱԿՅԱՆ. — Այո:

ԲԱՂԻՐՅԱՆ. — Ափսոս: 
Ես կուզեի նրա հետ խոսել... 
Ինչևիցե: 
(Կանչում է): 
Սոֆիա, Սառա, եկեք, թեյը սառեց: 
(Սիսակյանին): 
Այդ բանը չպետք է նրանց ասել:

ՏԵՍԻԼ XI
ՍՈՖԻԱ. — (Մտնում է և տեսնելով, որ Մարգարյանը չկա), — որտեղ է պարոնը:

ԲԱՂԻՐՅԱՆ. — Պարոն Մարգարյանը ձեռաց գնացել է մի տեղ, շուտով կգա: 
(Դիմացի դուռը ծեծում են):

ԱՈՖԻԱ — Այ, երևի նա է, (Բաց է անում դուռը: 
Շեմքում երևում է Թուսյանը):

ՏԵՍԻԼ XII
ԹՈԻՍՅԱՆ. — ներեցեք: 
Այստե՞ղ է կենում պարոն Հակոբ Բաղիրյանը:

ԲԱՂԻՐՅԱՆ. — (Գնում է պենսնեն և վեր կենում): 
Ես եմ ի՞նչ եք կամենում:

ԱՈՖԻԱ. — Համեցեք ներս:

ԹՈԻՍՅԱՆ. — (Մտնում է): 
Երկու օր է, ման եմ գալիս ձեզ, հազիվ գտա: 
Ես գալիս եմ Պետերբուրգից: 
Այնտեղ դուք մի ազգական ունեք երաժշտական դպրոցի ուսանող…
ԲԱՂԻՐՅԱՆ. — Երաժշտական դպրոցի ուսանող:

ԹՈԻՍՅԱՆ. — Խոսրոյան Վարդգես ազգանունով:

ԲԱՂԻՐՅԱՆ. — (Հանկարծ): 
Հա, հա, քրոջս տղան…	ի՞նչ կա:

ԹՈԻՍՅԱՆ. — Մի նամակ տվեց ինձ-ձեզ հանձնելու, որովհետև թեև գիտեր, որ դուք այժմ Թիֆլիսումն եք, բայց ձեր հասցեն չգիտեր և բացի դրանից, խնդրեց, որ անձամբ խոսեմ ձեզ հետ: 
Ահավասիկ: 
(Տալիս է նամակը):

ԲԱՂԻՐՅԱՆ. — Ա, այդ փուչը վերջապես լո՞ւյս ընկավ... 
Սպասեցեք, նա այժմ երաժշտական դպրոցի ուսանող է:

ԹՈԻՍՅԱՆ. — Այո, զինվորական-բժշկական ակադեմիայհց հեռացավ և այժմ ուզում է արտիստ դառնալ.
ԲԱՂԻՐՅԱՆ. — Հեռացավ, հա՞, և ոչ վռնդեցին: 
Եվ այժմ էլ ուզում է արտիստ դառնալ, հա՞... լավ: 
Իսկ այն փողերը... (ասել են, չէ՞... 
Հասկացանք փորի ցավը... դեռ մեկ տեսնենք ինչ է գրում: 
(Պատռում է ծրարը և սկսում լուռ կարդալ):

ՍՈՖԻԱ. — (Թուսյանին): 
Նստեցեք խնդրեմ:

ԹՈԻՍՅԱՆ. — Շնորհակալ եմ: 
(Նստում է դռան մոտ, աթռի վրա):

Կարճ միջոց անցնելուց հետո մտնում է Սառան և Թուսյանին տեսնելուն պես կանգ է առնում կարծես շանթահար, Թուսյանը ցնցվում է, վեր է թռչում և տեղն ու տեղը արձանանում ինչ-որ խիստ անակնկալից: 
Մի րոպե նրանց հայացքները մեխվում են իրար: 
Հանկարծ Սառան ճչում է և դուրս փախչում հարևան սենյակը: 
Սաստիկ իրարանցում: 
Բաղիրյանը, Սոֆիան և Սիսակյանը «Ի՞նչ, ի՞նչ պատահեց» ասելով, սաստիկ վախեցած, վազում են Սառայի ետևից: 
Թուսյանն ուշքի է գալիս և շտապով դուրս գնում:




 --------------------------------------- 


(Վարագույրն իջնում է)
ԱՐԱՐՎԱԾ ԵՐՐՈՐԴ
Հասարակաց այգու մի խուլ անկյուն գետափին: 
Խորքում, հեռու, ժայռերի արանքից երևում է բեմի ամբողջ երկայնքով քարաժայռ, որի լանջին մի փոքրիկ ջրվեժ: 
Ներքևը՝ ժայռի տակ հոսում է գետը: 
Բեմի առաջակողմը լայն ծառուղի: 
Ծառուղու վրա տախտակի մի հասարակ նստարան չներկված: 
Կիրակի: 
Ամառվա սկզբի մի տաք, արև օր, կեսօրից առաջ: 
Գետափից լսվում է գորտերի կռկռոց: 
Շատ հեռվից այգու հրապարակից, լսվում է խուլ կերպով զինվորական երաժշտության ձայն:

Ձախ կողմից մտնում են Սառան և Սիսակյանը: 
Սառայի ձեռքին կարմրագույն հովանոց ծածկված, իսկ Սիսակյանի ձեռքին՝ շաքարեղենի մի փոքրիկ բոնբոնիեր:

ՏԵՍԻԼ I
ՍԱՌԱ. — Այ, այստեղ լավ է: 
Ոչ ոք չկա: 
Զզվում եմ աղմուկ հասարակությունից: 
Այն զռզռոցի ձայնն էլ այստեղ այնպես չի ծակում մարդու ականջը:

ՍԻՍԱԿՅԱՆ. — Այստեղ էլ գորտերն են ողբում իրենց քեռու մահը: 
(Ծիծաղում է):

ՍԱՌԱ. — Ես իսկույն կլռեցնեմ նրանց, (Սկսում է քարեր շպրտել դեպի գետափ): 
Տեսա՞ք, ձայները կտրեցին:

ՍԻՍԱԿՅԱՆ. — (Բաց է անում բոնբոնիերը): 
Դեհ հիմա նստենք և ուտենք:

ՍԱՌԱ. — Սպասեցեք: 
(Մի քար է վերցնում և պատրաստվում շպրտել): 
Այստեղ նայեցեք:

ՍԻՍԱԿՅԱՆ. — Նայում եմ:

ՍԱՌԱ. — Ո՞ր ձեռքով եմ շպրտում:

ՍԻՍԱԿՅԱՆ. — Աջ:

ՍԱՌԱ. — Դե լավ նայեցեք: 
(Քարը ձեռքի ուժգին թափով շպրտում է գետի կողմը): 
Ոչինչ չնկատեցի՞ք:

ՍԻՍԱԿՅԱՆ. — Ի՞նչ:

ՍԱՌԱ. — Մեկ էլ նայեցեք... 
Ձեռքիս նայեցեք, ձեռքիս: 
(Մի ուրիշ քար է շպրտում): 
Հիմա՞:

ՍԻՍԱԿՅԱՆ. —Հիմա ի՞նչ:

ՍԱՌԱ. — Չնկատեցի՞ք, որ ես աջ ձեռքս շարժում եմ ձախլիկ մարդու պես:

ՍԻՍԱԿՅԱՆ. — Ի՞նչ եք ուզում դրանով ասել:

ՍԱՌԱ. — Այն եմ ուզում ասել, որ կանայք առհասարակ ձեռքի ճարպիկ և շեշտակի թափ չունեն, նրանք աջ ձեռքով մի բան շպրտում են այնպես, ինչպես տղամարդը ձախ ձեռքով կշպրտեր:

ՍԻՍԱԿՅԱՆ. — Լավ, հիմա նստենք և ուտենք: 
(Նստում են):

ՍԱՌԱ. — Տարօրինակ մարդ եք, ո՞վ է իմացել, որ ամառը մարդ շաքարեղեն ուտի:

ՍԻՍԱԿՅԱՆ. — Ի՞նչ է որ:

ՍԱՌԱ. — Կծարավեցնի:

ՍԻՍԱԿՅԱՆ. — Կծարավեցնի, մենք էլ կգնանք այնտեղ, հայրիկի հետ կնստենք և սառը գարեջուր կխմենք:

ՍԱՌԱ. — Ես գարեջուր չեմ խմում:

ՍԻՍԱԿՅԱՆ. — Լիմոնադ կխմենք: 
(Բոնբոնիերն առաջարկում է նրան):

ՍԱՌԱ. — Դեն կորցրեք, չեմ ուզում:

ՍԻՍԱԿՅԱՆ. — Դե որ չեք ուզում, ես էլ չեմ ուզում, (բոնբոնիերը ծածկում և դնում է գրպանը):

ՍԱՌԱ. — Լսեցեք ինչ եմ ասում:

ՍԻՍԱԿՅԱՆ. — Լսում եմ:

ՍԱՌԱ. — Գետը որ ընկնեմ, ի՞նչ կանեք:

ՍԻՍԱԿՅԱՆ. — Ես էլ ձեր ետևից կընկնեմ:

ՍԱՌԱ. — Ինչո՞ւ:

ՍԻՍԱԿՅԱՆ. — Որովհետև ես քեզ…	ես ձեզ այնքա՜ն սիրում եմ, այնքան սի...
ՍԱՌԱ. — Ուֆ, թողեք այդ զզվելի բառերը, չեմ ուզում լսել...
ՍԻՍԱԿՅԱՆ. — Լավ, որ զզվում եք, էլ չեմ ասիլ:

Միջոց: 
Ծառուղով անցնում է զբոսնող մի պարոն և խորը նայում Սառային, ըստ երևութին նրա գեղեցկությունից գրավված:

ՍԱՌԱ — (Հովանոցի ծայրով մի բան է նկարում գետնի վրա): 
Նայեցեք այստեղ:

ՍԻՍԱԿՅԱՆ. — Նայում եմ:

ՍԱՌԱ. — Ի՞նչ նկարեցի:

ՍԻՍԱԿՅԱՆ. — Շուն:

ՍԱՌԱ. — Սա ո՞րտեղի շուն է: 
Շունը ոտեր չի ունենա՞լ:

ՍԻՍԱԿՅԱՆ. — Նկարեցեք ու կունենա, էլի (Ծիծաղում է):

ՍԱՌԱ. — Զարմանալի մարդ եք. շարունակ ծիծաղում եք... 
Այս ոչ թե շուն է, այլ ատրճանակ: 
Տեսեք՝ սա կոթը, այս էլ բերանը... 
Տեսնո՞ւմ եք:

ՍԻՍԱԿՅԱՆ. — Տեսնում եմ:

ՍԱՌԱ — (Հովանոցի ծայրով մի քանի անգամ խաչ է քաշում նկարած բանի վրա, մտառու հայացքը գետնին հառած, հետո հանկարծ շեշտակի նայում է Սիսակյանի աչքերին): 
Դուք մարդ կարո՞ղ եք սպանել...
ՍԻՍԱԿՅԱՆ. — (Զարմացած): 
Մա՞րդ...
ՍԱՌԱ. — Այո:

ՍԻՍԱԿՅԱՆ. — Ոչ, չեմ կարող:

ՍԱՌԱ. — Իսկ եթե ես հրամայե՞մ:

ՍԻՍԱԿՅԱՆ. — Այն ժամանակ կսպանեի:

ՍԱՌԱ. — Լավ, սպանեցեք այն բզեզը: 
Տեսնո՞ւմ եք: 
(Հովհարի ծայրով ցույց է տալիս գետնի վրա մի կարմիր բզեզ):

ՍԻՍԱԿՅԱն. — (Վեր է կենում, ոտով բարձրացնում, որ Ճխլի բզեզը, բայց հանկարծ մեղքանալով՝ իջեցնում է ոտը). — Ինչո՞ւ համար սպանեմ:

ՍԱՌԱ. — Նրա համար, որ ես եմ հրամայում:

ՍԻՍԱԿՅԱՆ. — Շատ լավ. բայց մի հանցանք պետք է ունենա այդ խեղճ բզեզը:

ՍԱՌԱ. — Դրա հանցանքն այն է, որ կարմիր է և աչքի է ընկնում... 
Սպանեցեք այս րոպեիս:

ՍԻՍԱԿՅԱՆ — (Ոտը նորից բարձրացնում է): 
Վայ թռավ...
ՍԱՌԱ, — (Դժգոհությամբ): 
Էլ ի՞նչ մարդ եք, որ բզեզ էլ չկարողացաք սպանել...
ՍԻՍԱԿՅԱՆ — (Ծիծաղելով): 
Ի՞նչ անեմ, որ թռավ, (Նստում է):

ՍԱՌԱ. — էլի ծիծաղեցեք...
Ետ դառնալով անցնում է զբոսնող պարոնը և նորից նստում Սառային նույն հայացքով:

ՍԻՍԱԿՅԱՆ. — Ես ավելի շուտ մարդ կսպանեմ, քան թե բզեզ:

ՍԱՌԱ. — Ինչո՞ւ:

ՍԻՍԱԿՅԱՆ. — Որովհետև մարդը վնասակար արարած է, իսկ բզեզը ոչ:

ՍԱՌԱ. — Ինձանից ասացի:

ՍԻՍԱԿՅԱՆ. — Դուք այդ գրքումն եք կարդացել, թե ձեզանից ասացիք:

ՍԱՌԱ. — Լավ երբ որ դուք այդքան խելոք եք, հապա ասացեք ինձ, թե ի՞նչ բանի համար կարելի է մարդ սպանել:

ՍԻՍԱԿՅԱՆ. — Մարդ սպանում են կողոպտելու համար:

ՍԱՌԱ. — Ուրի՞շ:

ՍԻՍԱԿՅԱՆ. — Ուրիշ՝ հայրենիքի համար:

ՍԱՌԱ. — Ուրի՞շ:

ՍԻՍԱԿՅԱՆ. — Էլ չգիտեմ:

ՍԱՌԱ. — Հապա վրեժխնդրության համա՞ր:

ՍԻՍԱԿՅԱՆ. — Վրեժխնդրության համար էլ են մարդ սպանում:

ՍԱՌԱ. — Դուք կարո՞ղ եք վրեժխնդրության համար մարդ սպանել:

ՍԻՍԱԿՅԱՆ. — Ես ոչ ոքի հետ այնպիսի գործ չեմ ունեցել, և չեմ ունենալ, որ իմ մեջ մարդ սպանելու չափ վրիժառություն ծագի:

ՍԱՌԱ. — Իսկ եթե հանգամանքներն այնպես բերեն, որ ձեր մեջ վրեժի զգացում ծագի ... 
Այն ժամանակ ձեր վրեժն առնելու համար մարդ չե՞ք սպանիլ:

ՍԻՍԱԿՅԱՆ. — Օրինակ ի՞նչ գործում:

ՍԱՌԱ. — Օրինակ, երբ գործը վերաբերի... ձեր պատվին:

ՍԻՍԱԿՅԱՆ. — Ի՞նչպես թե իմ պատվին:

ՍԱՌԱ. — Օրինակ.. այ, թեկուզ հենց այն պարոնը, որ այս րոպեիս անցավ ու դարձավ մեր առաջով և լիրբ հայացքներ էր ձգում ինձ վրա, եթե նա հանկարծ մոտենար և համբուրեր ինձ, չէիք սպանիլ:

ՍԻՍԱԿՅԱՆ. — (Վեր է թռչում հրացայտ աչքերով): 
0, ես կխեղդեի նրան...
ՍԱՌԱ. — (Կարճ ժամանակ խորաքննին հայացքով նայում է նրա աչքերին, հետո կամաց բռնում է նրա ձեռքից և ուզում է նստեցնել. Սիսակյանը հանկարծ վրա է ընկնում նրա ձեռքերին և սկսում համբուրել կարոտագին սիրո բուռն զեղումով) Ա՞յդ ինչ է... գժվեցի՞ք... (Սիսակյանը վախեցած թողնում է նրա ձեռքերը): 
Նստեցեք հանգիստ և աշխատեցեք, որ չբարկանամ իրիկվա պես: 
(Սիսակյանը նստում է նրանից մի քիչ հեռու): 
Մոտիկ նստեցեք: 
(Սիսակյանը վախվխելով մոտ է քաշվում: 
Միջոց): 
Այս գորտերը նորից սկսեցին...Միջոց): 
Ինչո՞ւ ձեր բարեկամը չմնաց:

ՍԻՍԱԿՅԱՆ. — Մարգարյա՞նը:

ՍԱՌԱ — Այո: 
(Սիսակյանը շփոթվում է, չիմանալով ինչ պատասխան տալ): 
Տեսեք, սուտ չխոսեք:

ՍԻՍԱԿՅԱՆ. — Նեղացավ...
ՍԱՌԱ. — Ինչի՞ց... 
Մի վախենաք, ասացեք: 
Ինչի՞ց նեղացավ:

ՍԻՍԱԿՅԱՆ. — Քո... ձեր վարմունքից…
ՍԱՌԱ. — Հաա՞... ի՞նչ ասաց:

ՍԻՍԱԿՅԱՆ. — Ասաց, որ դու…	որ դուք…	Սառա, աղաչում եմ, թույլ տվեք դուով խոսեմ ձեզ հետ: 
Դու-ով որ խոսեմ, կխոսեմ անկեղծ, մտերմորեն:

ՍԱՌԱ. — Թույլ եմ տալիս:

ՍԻՍԱԿՅԱՆ. — Դու էլ դուով խոսիր ինձ հետ:

ՍԱՌԱ. — Կխոսեմ: 
Ի՞նչ ասաց իմ մասին:

ՍԻՍԱԿՅԱՆ. — Շատ բան ասաց, բայց ես այնպես վիրավորվեցի, այնպես վիրավորվեցի, որ…:

ՍԱՌԱ. — Ի՞նչ ասաց, ի՞նչ:

ՍԻՍԱԿՅԱՆ. — Ասաց, որ դու, իբր թե, հոգեկան աննորմալ վիճակի մեջ ես…	որ դու, իբր թե, կամակոր, կոպիտ և չարահոգի աղջիկ ես…	որ դու, իբր թե, կթունավորես իմ կյանքը, և խորհուրդ էր տալիս, որ թողնեմ քեզ:

ՍԱՌԱ. —Հաա՞... իսկ դուք…	իսկ դու…
ՍԻՍԱԿՅԱՆ. — Իսկ ես ասացի նրան, որ նա շատ սխալվում է, որ նա չի ճանաչում քեզ, որ քեզ ոչ ոք չի ճանաչում, որ մինչև որ դու չմերժես ինձ, ես քեզնից ձեռք վերցնողը չեմ. չեմ և չեմ, որովհետև...
ՍԱՌԱ. — Լավ, հիմա ուրիշ բան եմ ուզում հարցնել:

ՍԻՍԱԿՅԱՆ. — Հարցրու:

ՍԱՌԱ. — (Լռում է առժամանակ ներքին զորեղ տատանման մեջ, հետո հանկարծ վճռականորեն): 
Դու ճանաչո՞ւմ ես այն երիտասարդին, որ բերել էր այն նամակը:

ՍԻՍԱԿՅԱՆ. — Ամենևին:
Կյանքիս մեջ առաջին անգամ էի տեսնում նրան:

ՍԱՌԱ. — Իսկ ես որ հանկարծ այնպես ճչացի, ի՞նչ կարծեցիր:

ՍԻՍԱԿՅԱՆ. — Կարծեցի, թե կարիճ կծեց, իսկ դու ասացիր, որ քեզ թվաց, թե երկրաշարժ պատահեց: 
(Ծիծաղում է):

ՍԱՌԱ. — (Կարճ մտախոհ լռությունից հետո, աշխատելով ծածկել ներքին հուզումը): 
Ես սուտ ասացի: 
Ես…	մի եղբայր ունեի…	մեռել է սրանից չորս տարի առաջ…	Այն երիտասարդին, որ հանկարծ տեսա, կարծեցի, թե նա է հարություն առել — այնքան նման էր նրան... 
Այն ժամանակ մայրս դեռ կենդանի էր և չէր ամուսնացել Բաղիրյանի հետ…:

ՍԻՍԱԿՅԱՆ. — (Զգացված): 
Դու շա՞տ էիր սիրում նրան:

ՍԱՌԱ. — Մո՞րս:

ՍԻՍԱԿՅԱՆ. — Ոչ, եղբորդ:

ՍԱՌԱ. — (Վեր է կենում հանկարծ, զորեղ հուզման մեջ): 
Բավական է... 
Այս մասին այլևս ոչինչ չհարցնես ինձ... 
Վեր կաց գնանք մայրիկի մոտ: 
(Սիսակյանը վեր է կենում և միասին դիմում են դեպի ձախ): 
Սպասիր: 
Այն քո բարեկամը չէ՞, որ գալիս է այս կողմը:

ՍԻՍԱԿՅԱՆ. — Այո, Մարգարյանն է:

ՍԱՌԱ. — Գնանք այս կողմը: 
Ես չեմ ուզում նրան տեսնել… (դիմում են դեպի աջ): 
Ոչ, դու կաց այստեղ: 
Նա մեզ տեսավ: 
Որ հետո գաս, կգաս մեր ետևից, իսկ ես որ տեսնեմ, կվիրավորեմ…	Կսպասեմ քեզ հայրիկի մոտ:

Շտապով հեռանում է աջ կողմը: 
Ձախ կողմից գալիս է Մարգարյանը: 
Սիսակյանն ընդունում է նրան ներքին դժկամությամբ:

ՏԵՍԻԼ II
ՄԱՐԳԱՐՅԱՆ. — Այն Սառան չէ՞ր մոտդ:

ՍԻՍԱԿՅԱՆ — (Սառն): 
Այո:

ՄԱՐԳԱՐՅԱՆ. — Ո՞ւր գնաց:

ՍԻՍԱԿՅԱՆ. — Քեզ որ տեսավ, փախավ:

ՄԱՐԳԱՐՅԱՆ. — Փախա՞վ... ինչո՞ւ:

ՍԻՍԱԿՅԱՆ. — Քո այն լավ վարմունքի համար, որ իրիկունը ցույց տվիր նրանց տանը:

ՄԱՐԳԱՐՅԱՆ. — Ո՞վ գիտե...
ՍԻՍԱԿՅԱՆ. — Այո, հենց այս րոպեիս ասացի նրան, թե ինչո՞ւ իրիկունը չմնացիր և փախար հարցրեց և ասացի:

ՄԱՐԳԱՐՅԱՆ. — Ի՞նչ ասացիր:

ՍԻՍԱԿՅԱՆ. — Ինչ որ ճշմարիտ էր: 
Ասացի, որ դու նրան կոպիտ, կամակոր, աննորմալ, չարահոգի աղջիկ ես համարում:

ՄԱՐԳԱՐՅԱՆ. — Հա...
ՍԻՍԱԿՅԱՆ. — Եվ ինձ էլ խորհուրդ էիր տալիս, որ թողնեմ իրեն:

ՄԱՐԳԱՐՅԱՆ. — Ճի՞շտ:

ՍԻՍԱԿՅԱՆ, — Այո: 
Բոլորը պարզ կերպով ասացի, բոլորը:

ՄԱՐԳԱՐՅԱՆ. — Վայ, քո տունը չքանդվի... 
Տո, ընկերաբար ես բան կարող եմ ասել քեզ, պետք է վեր կենաս և ամեն բան հայտնես նրան:

ՍԻՍԱԿՅԱՆ, — Ի՞նչ անեմ, ասաց սուտ չասես, ես էլ ճշմարտությունն ասացի:
. Սուտ, խոսել չեմ էլ կարող: 
Իրիկունն, օրինակ, ուզեցի ՜սուտ խոսեմ և խայտառակվեցի: 
Երբ որ աներս ներս մտավ և. հարցրեց քո մասին, ասացի, որ ձեռաց գնացել ես մի տեղ և շուտով ետ կգաս, բայց նա տեսավ…	սուտ եմ խոսում, և այնպիսի թափանցող հայացքով նայեց աչքերիս, որ քիչ մնաց ամոթից գետինը մտնեի:

ՄԱՐԳԱՐՅԱՆ. — Եվ, իհարկե հայտնեցիր, թե ես ինչ գաղափար եմ կազմել իր աղջկա մասին:

ՍԻՍԱԿՅԱՆ. — Այո:

ՄԱՐԳԱՐՅԱՆ. — Եվ իրեն էլ ծեր աղվես եմ անվանել:

ՍԻՍԱԿՅԱՆ. — Չէ, այդ չասացի, բայց որ ասեի, հախդ կլիներ, որովհետև իսկապես ի՞նչ տեսար, որ վեր կացար ու փախար և ինձ էլ ու քեզ էլ խայտառակեցիր: 
Դու միայն իրիկունը տեսար Սառային, երբ որ նա վատ տրամադրության մեջ էր. բայց հիմա որ տեսնեիր... այ, այստեղ, այս նստարանի վրա... ուղղակի չէիր հավատալ աչքերիդ, թե սա այն աղջիկն է: 
Թույլ տվեց, որ հետը դու-ով խոսեմ: 
Ինքն էլ ինձ հետ սկսել է դու-ով խոսել, գիտե՞ս թե չէ: 
Հետո... ձեռքերը համբուրեցի... այո, ձեռքերը... այ, այսպես... այ, այսպես... (Ջերմորեն համբուրում է ինքն իր ձեռքերը: 
Հետո հանկարծ): 
Ցտեսություն, ես գնում եմ...
ՄԱՐԳԱՐՅԱՆ. — Սպասիր, հիմար, ո՞ւր ես վազում:

ՍԻՍԱԿՅԱՆ. — Նրա մոտ:

ՄԱՐԳԱՐՅԱՆ. — Բան եմ ասում, (Սիսակյանը կանգ է առնում): 
Երեկոյան կգա՞ս ինձ մոտ:

ՍԻՍԱԿՅԱՆ. — Չգիտեմ... (Նորից վազում է, բայց հանկարծ ետ է դառնում): 
Գիտե՞ս, մեզ չմոտենաս, ասաց, որ տեսնեմ, կվիրավորեմ… (Հեռանում է աջ կողմից):

Մարգարյանը մնում է ետևից նայելիս. Հետո մտախոհ նստում է նստարանի վրա: 
Ձախ կողմից գալիս է Թուսյանը ծխելով:

ՏԵՍԻԼ III
ԹՈԻՍՅԱՆ. — Վա, Մարգարյա՞ն... իսկույն երևում է, որ բանաստեղծ ես: 
Հրաշալի անկյուն ես ընտրել առանձնանալու և կիրակնօրյա հանգստությունը վայելելու: 
Այս գորտերի կռկռոցը հազար բլբուլի կլկլոց արժե: 
(Ծիծաղում է): 
Բարի օր քեզ:

ՄԱՐԳԱՐՅԱՆ. — Էպիկուրյան և ցինիկ, ո՞րտեղ էիր: 
Երեկ առավոտվանից դեռ չեմ տեսել քո երեսը:

ԹՈԻՍՅԱՆ. — Այդպես շուտ կարոտեցիր ինձ, հա՞: 
(Ծիծաղում է և նստում նրա կողքին): 
Չկարծես, թե քո տանը որ իջել եմ, քո վզին էլ ծանրանալու եմ, ուր էլ գնամ, ինձ համար տեղ կա միշտ:

ՄԱՐԳԱՐՅԱՆ. — Իհարկե, քիթդ որ զոռով ներս խոթես…
ԹՈԻՍՅԱՆ. — Դե ի՞նչ արած, այս աշխարհում ապրելու համար պետք է այդպես անես, այլապես ոչ ոք ըռխիդ մտիկ չի տալ, թեկուզ քաղցած սատկելու էլ լինես: 
Հարկավոր է միայն մի քիչ համարձակություն:

ՄԱՐԳԱՐՅԱՆ. — Մի քիչ էլ պրտկերեսություն:

ԹՈԻՍՅԱՆ. — Մի քիչ էլ պրտկերեսություն: 
Այդ ես ինքս պետք է ավելացնեի: 
Դու ինձնից շատ կապրես: 
Երեկ առավոտ, օրինակ, երեսս որ չպնդեի և փող չուզեի քեզնից, կտայի՞ր: 
Իհարկե, չէ: 
Իդեպ, հեռագրիս պատասխան չկա՞:

ՄԱՐԳԱՐՅԱՆ. — Հա լավ միտս բերիր: 
(Ծոցի գրպանից հանում է մի հեռագիր և տալիս նրան): 
Այս առավոտ բերին:

ԹՈԻՍՅԱՆ. — (բաց է անում հեռագիրը և լուռ կարդալուց հետո): 
Տես, ես գրում եմ, թե մնացել եմ Թիֆլիսում, փող ուղարկեցեք, որ գամ, նրանք գրում են, թե հայրս այժմ լավ է, իսկ փողի մասին ոչ մի խոսք... ես հասկանում եմ այս մանյովրն էլ: 
Վնաս չունի... ես ոչ մի տեղ քաղցած չեմ մեռնիլ, բայց ամենքի էլ հերը կանիծեմ... այո՛, հենց հորս հերն էլ... (Հանում է հեռագիրը և կարճ ժամանակից լռում մտախոհ և զայրացած): 
Բայց չկարծես, թե մենակ քո տված տասը մանեթովս եմ յոլա գնում: 
Երեկ մի ուրիշից էլ կարողացա մի քանի մանեթ պոկել և մի քիչ շենք ու շնորհքի գցեցի արտաքինս: 
Մնաց հինգ թե վեց մանեթ, այն էլ տանուլ տվի կլուբում:

ՄԱՐԳԱՐՅԱՆ. — Հետո առանց փողի ո՞րտեղ գիշերեցիր:

ԹՈԻՍՅԱՆ. — Սարումյանի տանը, այսինքն նրա կնոջ տանը, որովհետև չէ՞ որ նա տնփեսա է: 
Երեկոյան հանդիպեցի նրան կնոջ հետ հենց կլուբի դռանը և միասին մտանք կլուբ: 
Այնտեղից գիշերվա ժամը երեքն էր, որ դուրս եկանք: 
«Այս ժամին ո՞ւր գնամ, — ասում եմ, — Մարգարյանը հեռու է կենում, պետք է տանես ինձ քեզ մոտ»: 
Շատ էլ չէր ուզում, բայց ի՞նչ կարող էր անել:

ՄԱՐԳԱՐՅԱՆ. — Ինչո՞ւ չէր ուզում:

ԹՈԻՍՅԱՆ. — Նախանձոտ էր երևում անիծածը: 
Կնոջը տեսել ես: 
Մի քիչ պառավ է, բայց վնաս չունի... 
Հետաքրքիր բյուստ ունի և շատ սիրուն էլ հագնվում է: 
Ինքն էլ ասող, խոսող, կրակոտ... 
Իսկույն գտա թույլ դամարը և... գիտես, էլի... 
Խեղճ Սարումյանը կրծում էր յուր շեկ բեխերը... 
Այսօր էլ, երևի նրանց մոտ կճաշեմ: 
Առավոտյան կնոջ հետ գնաց մի տեղ և ասաց, որ կեսօրին կհանդիպեն այստեղ:

ՄԱՐԳԱՐՅԱՆ. — Ցանել է:

ԹՈԻՍՅԱՆ. — Շատ կարելի է: 
Բայց ես այն պտուղներից չեմ, որ հանգիստ թողնեմ: 
Այնքան մազ չկա գլխիս, ինչքան որ... (Հանկարծ վեր է թռչում): 
Հա, Մարգարյան, գիտե՞ս ինչ պատահեց երեկ երեկո... 
Ի՞նչ զարմանալի անակնկալ... 
Այն նամակն ի՞նչ էր, որ Պետերբուրգից բերել էի ոմն Բաղիրյանին հանձնելու համար: 
Այդ պարոնի տունը գտա երեկ երեկո... 
Երևակայիր... 
Ապշելու բան է, էլի.. Այս որ ռոմանի մեջ կարդայի, կասեի սարքովի բան է... 
Մտնում եմ, թե՝ այստե՞ղ է կենում պարոն Բաղիրյանը... 
Բայց չէ այստեղ դեռ ոչինչ չես հասկանալ, թող գլխից պատմեմ: 
Մի հիանալի պատկեր դուրս կգա, որ գրես: 
Հալա մեկ տես ժամը քանիսն է: 
Սարումյանները խոստացան, որ ճիշտ տասներկուսին այնտեղ՝ այգու հրապարակում կլինեն:

ՄԱՐԳԱՐՅԱՆ. — (Նայում է ժամացույցին): 
Տասներկուսից պակաս է կես:

ԹՈԻՍՅԱՆ — Հա, դե որ այդպես է, լսիր: 
(Մի ծխախոտ է վառում և նստում նրա կողքին): 
Սրանից չորս տարի առաջ...
Անցնում են թեթև բարքի տեր երկու կին թևանցուկ, մեկը երգում է կամացուկ, առանց բառերի:

ԹՈԻՍՅԱՆ — Мой нижайший Даш и Маш.
ԵՐԳՈՂ ԿԻՆԸ — Вреш.не угօдал. (Երգը շարունակելով անցնում է ընկերուհու հետ):

ԹՈԻՍՅԱՆ. — Հա: 
Սրանից չորս տարի առաջ, ամառը, հյուր էի գնացել հորեղբորս մոտ՝ ամառանոց: 
Հետս հրացանհ շուն էի տարել: 
Որս անել շատ էի սիրում: 
Առավոտները վաղ վեր էի կենում գնում էի անտառը, ամբողջ ժամերով թրև էի գալիս և մի կարգին բան չէի գտնում, որ սպանեի: 
Հետո ինձ ասացին, որ մի հինգ-վեց վերստի վրա մի լիճ կա, ուր վայրի բադեր շատ են լինում: 
Այնուհետև գնում էի այդ լիճը որս անելու: 
Ճանապարհս անտառի միջովն էր: 
Մի առավոտ, երբ անցնում էի անտառով, եղևնու մի հսկայական ծառի վրա մի կտցահար նկատեցի: 
Հենց այնպես, որպեսզի մի բան սպանած լինեմ, հրացանս ուղղեցի և արձակեցի: 
Չիմացա դիպավ, թե ոչ, որովհետև հրացանիս պայթյունի վրա մի սարսափելի ճիչ լսվեց: 
Մեկը դուրս թռավ ծառի տակից: 
Մի աղջիկ էր, որին չէի նկատել: 
Գլխարկս վերցրի և ներողություն խնդրեցի: 
Նա կանգնած էր անշարժ, ինձնից մի տաս-քսան քայլ հեռու: 
Դեմքր մեռելի գույն էր ստացել վախից, նայում էր ինձ անթարթ, սարսափահար աչքերով: 
Նկարիչ որ լինեի, կնկարեի նրան այդ դրության մեջ այնքան գեղեցիկ էր: 
Նորից ներողություն խնդրեցի: 
Ոչ մի խոսք չարտասանեց: 
Մոտեցավ ծառին, խոտի մեջ ինչ-որ որոնեց, գտավ, — գիրք էր — վերցրեց, մի ձեռքով շտկեց մազերը և հանգիստ քայլերով հեռացավ: 
Հետևյալ առավոտյան, երբ անցնում էի նույն տեղով, նա նստած էր նույն ծառի տակ գիրքը ձեռքին: 
Մոտովն անցնելու ժամանակ նայեց ինձ և գլուխը նորից կախեց գրքի վրա: 
Անցա մի հիսուն քայլ, հետո ետ դարձա, և հրացանիս դեմհար տալով, կանգնեցի ուղղակի նրա դիմաց: 
Վերին աստիճանի խստությամբ նայեց ինձ և հարցրեց. «Ի՞նչ եք ուզում»: 
Ուզում եմ, որ ներեք, — ասացի: 
«Դա ի՞նչ հանդգնություն է, պարոն», բղավեց վրաս: 
Ճակատս դրի հրացանիս բերանին, իսկ ոտս շնիկի վրա: 
— Եթե չեք ներիլ, — ասացի, — այս րոպեիս գանգս ցրիվ կածեմ: 
Սաստիկ վախեցած վեր թռավ տեղից: 
«Գժվե՞լ եք, ինչ է», ասում է: 
Իսկ ես սառնասրտությամբ հարցնում եմ. — ներո՞ւմ եք, թե ոչ: 
«Ի սեր աստծո, — ասում է, — դեն կորցրեք այդ հրացանը, ներում եմ»: 
— Այժմ ձեզ հանգիստ կթողնեմ, — ասացի, գլուխ տվի ու հեռացա: 
Երրորդ առավոտյան նույն ծառի տակն էր: 
— Ես ձեզ խորհուրդ չեմ տալ, — ասացի, — որ առավոտյան այս ժամին նստեք թաց խոտի վրա «խոտի, վրա խո չեմ նստած, — ասաց, — տեսե՛ք»:

Եվ ցույց տվեց՝ թե ինչի վրա էր նստած: 
Նստած էր հսկայական եղևնու գերանաչափ արմատի վրա, որ մի կես արին բարձր էր մնացել գետնից: 
— Այդ միևնույն է, — ասացի, — խոնավությունը կարող է ձեր ոտներից անցնել: 
Անփույթ կերպով վեր քաշեց ուսերը: 
«Որտե՞ղ եք որս անում», հարցրեց: 
Տեղն ասացի: 
Գիրքը բաց խուփ արեց, ըստ երևույթին ուզում էր բան ասել, բայց ոչինչ չասաց, նորից գիրքը բաց արեց և աչքերը տնկեց վրան: 
— Ցտեսություն, — ասացի: 
«Ցտեսություն» ասաց: 
Հեռացա իմ ճանապարհով... 
Այս քածերն էլի երևացին: 
(Ետ են դառնում երկու կանայք, որոնցից մեկը նորից երգում է կամացուկ): 
Какой чудный голос, лает как лягушка.
ԵՐԳՈՂ ԿԻՆ. Какой противный кавалер.говорит как кинтошка (Հեռանում է ընկերուհու հետ, շարունակելով երգը):

ԹՈԻՍՅԱՆ. — (Ծիծաղում է): 
Տեսար ոտը ոնց բերեց... 
Սրամիտ են անիծածները:

ՄԱՐԳԱՐՅԱՆ. — Ես զարմանում եմ քեզ վրա, ինչ հաճույք ես զգում այդպիսիների հետ խոսելով:

ԹՈԻՍՅԱՆ. — Ոչ մի, փեշակ է, էլի: 
Դրանց հետ միայն գյավազություն արա, ուրիշ բանի պետք չեն... 
Բայց շարունակեմ: 
Չորրորդ առավոտյան դարձյալ նույն տեղումն էր: 
Բարի լույս, — ասացի: 
Չպատասխանեց: 
Միայն նայեց ու ժպտաց: 
Հետո ասաց. «Թույլ կտաք, որ ձեզ հետ գամ տեսնեմ ինչպես եք որս անում»: 
Ինչո՞ւ չէ, — ասում եմ: 
Վեր թռավ տեղից: 
Գնացինք: 
Հազիվ երեք թե չորս վերստ ճանապարհ գնացած՝ կանգ առավ, նայեց ինձ և ժպտաց: 
— Ի՞նչ է, — ասում եմ, — հոգնեցիք: 
— Գլխի շարժումով դրական պատասխան տվեց: 
— Ուզում եք, նստենք, — ասում եմ: 
Չէ — ասում է, — ես ետ կդառնամ. մայրս կանհանգստանա». Դե որ այդպես է, — ասում եմ, — ետ դառնանք: 
«Դո՞ւք էլ եք ետ դառնում», ասում է: 
— Իհարկե, ասում եմ, բաս խո մենակ չեմ թողնիլ ձեզ այս անտառում: 
Ընդունեց: 
Գնում ենք թևանցուկ և խոսում դեսից-դենից: 
Բավական միամիտ էր երևում, մի քիչ բանաստեղծորեն տրամադրված: 
Շոգ է, գրեթե տոթ: 
Անտառը կանգնած է անշարժ: 
Դեղնած խոտերի մեջ սվսվում են մորեխները: 
Նրա մարմնի շփումը էլեկտրականացնում է ինձ, բայց ես ահագին ջանք եմ դնում զսպելու ինձ և այնպիսի բան չեմ անում, որ խրտնի... հանկարծ կանգ առավ, ձեռքը հանեց թևիս միջից և մատն ուղղեց դեպի ծառերից մեկի կատարը: 
«Տեսեք, տեսեք, — ասում է. — այն ի՞նչ թռչուն է»: 
Հրացանս հանեցի ուսիցս և շվացրի շանս: 
Ուղեկցուհիս թռավ մի քանի քայլ հեռու, կուչ եկավ մի ծառի տակ, գիրքը թևի տակ առավ, մատներով խցեց ականջները և աչքերը փակեց: 
Արձակեցի: 
Ծառի տերևները խշխշացին և թռչունը վայր ընկավ: 
Շունս թռավ մի քանի ոստյունով և ատամների մեջ բռնած բերեց մատույց ինձ իմ որսը: 
Աղավնի էր սպիտակ ինչպես բամբակ: 
Ուղեկցուհիս մոտ վազեց և երեխայական բուռն հետաքրքրությամբ սկսեց դիտել սպանված թռչունը: 
«Ա՛խ, աղավնի է», ասաց, չեմ իմանում՝ խիստ ուրախացա՞ծ, թե խիստ՞ տխրած: 
Որսս տվի իրեն: 
Երկու մատով բռնեց մի ոտից և նայեց, թե գնդակը որտեղին է դիպել: 
«Տեսե՛ք, տեսեք, — ասում է, — ուղղակի կրծքին է դիպել: 
Ինչքա՛ն սպիտակ է, — ասում է, — և ինչպես կարմիր է ներկել արյունը սպիտակ փետուրները»: 
Երկար ժամանակ մեծ հետաքրքրությամբ դիտում էր, հետո հառաչեց և տվեց ինձ: 
Առա և շպրտեցի ծառերի խորքը: 
«Ինչո՞ւ դեն ձգեցիք», — նկատեց հանդիմանությամբ և խիստ խղճահարված: 
— Հապա ինչի՞ս էր պետք, — ասացի: 
(Նոր ծխախոտ է վառում: 
Մարգարյանը հետաքրքրությամբ լսում է նրան): 
Այսպես սկսեց մեր ծանոթությունը, իսկ այսպիսի ծանոթությունների հետևանքը հայտնի է... 
Մի քանի շաբաթից հետո նա անձնատուր եղավ ինձ այդ բառի ամենակատարյալ իմաստով նույն անտառում և նույն տեղում, ուր սպանեցի աղավնին... 
Մինչև անձնատուր լինելը խրտնում էր ինձնից այծի պես, իսկ անձնատուր լինելուց հետո կապվեց ինձ հետ շան պես: 
Ես նկատել եմ, որ կանայք առհասարակ այդպես են լինում: 
Օր չէր պատահիլ, որ մի քանի անգամ երդում չառներ ինձնից, թե կամուսնանանք: 
Երդվում էի, իհարկե, բայց նկատում էի, որ որքան շատ էի երդվում, այնքան քիչ էր հավատում: 
Մեր տեսակցության տեղը միշտ անտառն էր: 
Հենց որ տեսնում էր ինձ, սաստիկ ուրախանում և ընկնում էր վզովս: 
Բայց այդ երկար չէր տևում. նրա դեմքը կամաց-կամաց ինչ-որ մտախոհ խրության արտահայտություն էր ստանում, և էլ չէր խոսում, չէր նայում ինձ. նույնիսկ երբեմն հեռացնում էր ձեռքերս, երբ ուզում էի գրկել նրա իրանը: 
Հրաշալի իրան ուներ-բարակ, ճկուն, տաք... 
Մի անգամ տարավ ինձ անտառի այն տեղը, ուր սպանել էի աղավնին: 
«Ինչո՞ւ սպանեցիր», ասաց: 
— Ո՞ւմ, — հարցնում եմ զարմացած, դե, «աղավնին», ասում է: 
— Ես այդ դեպքը մոռացել էի: 
«Այն օրվանից դես, — ասաց, — ես հանգիստ չունեմ, ես տանջվում եմ... 
Հիշում ես, — ասում է, — ինչքան սպիտակ, ինչքան մաքուր էր... 
Հիշո՞ւմ ես, — ասում է, — ինչպիսի անհոգությամբ և անխիղճ կերպով դեն շպրտեցիր...: 
Ակամա ծիծաղեցի: 
Նա նստեց խոտի վրա, դեմքը ծածկեց ձեռքերով և լաց եղավ...
Նորից անցնում են երկու կանայք, որոնցից մեկն այս անգամ երգում է մի մելամաղձիկ երգ: 
Թուսյանն ուշադրություն չի դարձնում նրանց վրա, հենվում է իր ծնկանը և զոռ է տալիս ծխախոտին ինքն իր պատմությունից հուզված:

ՄԱՐԳԱՐՅԱՆ. — (Խիստ ազդված): 
Հետո՞:

ԹՈԻՍՅԱՆ. — (Վեր է կենում հանկարծ): 
Հետո ի՞նչ, հետո պատահեց այն, ինչ որ սովորաբար պատահում է, այսինքն հեռացա և... մոռացա:

ՄԱՐԳԱՐՅԱՆ. — Առանց խղճի խայթի՞:

ԹՈՒՍՅԱՆ. — Ավելի լավ է խղճի մասին չխոսենք: 
Խո ասել եմ քեզ, որ ես էպիկուրյան եմ: 
Խլել եմ կյանքից այն, ինչ որ այդ րոպե հաճելի է եղել ինձ: 
Մնացածի հետ գործ չունեմ...Բայց դու վերջաբանը լսիր, եթե միայն սա վերջաբանն է, այլ ոչ սկիզբը մի նոր... 
Նու՝ թեկուզ դրամայի... 
Պետերբուրգից հետս բերած նամակը, ինչպես ասացի, երկու օր ման եմ ածում և, վերջապես, երեկ երեկո գնում եմ այն պարոնի տունը, որին պիտի հանձնեի այդ նամակը: 
Մտնում եմ: 
— Այստեղ է կենում, — ասում եմ, — պարոն Հակոբ Բաղիրյանը: 
Առաջ է գալիս մի ծերունի, թե՝ ես եմ: 
Նամակը տալիս եմ: 
Սենյակում, բացի ծերունուց, կային և մի տիկին ու մի երիտասարդ պարոն: 
Տիկինը հրավիրում է, որ նստեմ: 
Նստում եմ: 
Ծերունին բաց է անում նամակը և սկսում լուռ կարդալ: 
Հանկարծ հարևան սենյակից մտնում է, երևակայիր ով, — նա սպանված աղավնին:

ՄԱՐԳԱՐՅԱՆ. — (Խիստ հետաքրքրված): 
Այն աղջի՞կը...
ԹՈԻՍՅԱՆ. — Ինքը նա... ի դեպ, եթե պատմությունս գրելու ես, վերնագիրը դիր «Սպանված աղավնի»... 
Սկզբում, իհարկե, աչքերիս չեմ հավատում և մնում եմ պելացած: 
Սա երա՞զ է, ասում եմ, թե աչքերիս է այդպես երեում: 
Կամ, գուցե, ասում եմ, նա չէ, այլ նրա նման մի ուրիշը: 
Բայց չէ՛, մտիկ եմ տալիս, նա է, իսկ և իսկ նա... անշուշտ նա էլ նույնն է զգում ու մտածում, ինչ որ ես, որովհետև նա էլ ինձ տեսնելուն պես մի րոպե մնում է քարացած և ապշած աչքերը սևեռում աչքերիս: 
Հետո, երևի համոզվելով, որ ես իսկապես ես եմ, հանկարծ ճչում է սարսափելի կերպով ու ետ փախչում մյուս սենյակը: 
Ծերունին, տիկինը և երիտասարդ պարոնը սաստիկ վախեցած՝ վազում են նրա հետևից, որ տեսնեն, թե ինչ պատահեց, իսկ ես ուշքի եմ գալիս և սուս ու փուս ծլկվում...
ՄԱՐԳԱՐՅԱՆ. — Դրանով էլ վերջացա՞վ բանը:

ԹՈԻՍՅԱՆ. — Առայժմ: 
Հիմա ես չափազանց հետաքրքրվում եմ նրանով: 
Ուզում եմ իմանալ, թե նա ինչ կապ ունի Բաղիրյանի հետ: 
Այն ժամանակ նրա ազգանունը Վարդումյան էր: 
Մի այրի մայր ուներ և ուրիշ ոչ ոք: 
Ասում եմ՝ գուցե ամուսնացել է, և այն ծերունին սկեսրարն էր, տիկինը՝ սկեսուրը և երիտասարդ պարոնը ամուսինը: 
Այս բանը կլուբում պատմեցի Սարումյանին, բայց նա ասաց, որ Բաղիրյան ազգանունով ոչ ոքի չի ճանաչում: 
Համենայն դեպս այնքան պիտի հետևեմ, որ իմանամ: 
Մի տես տասներկուսը լրացա՞վ:

ՄԱՐԳԱՐՅԱՆ. — (Նայում է ժամացույցին): 
Անցել է:

ԹՈԻՍՅԱՆ. — Հա՞: 
Դե ես գնամ: 
Թե որ ցանած է եղել, հերը կանիծեմ: 
Եկ միասին գնանք, էլի, ի՞նչ ես նստել այս գորտերի կռկռոցի մեջ:

Մարգարյանը վեր է կենում և միասին դիմում են դեպի ձախ:

ԹՈԻՍՅԱՆ — (Կանգ է առնում հանկարծ և մեքենայաբար բռնում Մարգարյանի թևից): 
Մարգարյան... նա՛ է...
ՄԱՐԳԱՐՅԱՆ. — Ո՞վ:

ԹՈԻՍՅԱՆ. — Այն աղջիկը... տես... վերևը մեծ ծառի տակ... կարմիր զոնդիկը ձեռին...
ՄԱՐԳԱՐՅԱՆ. — (Ցնցվում է): 
Վահ... 
Սառա՞ն:

ԹՈԻՍՅԱՆ. — (Սաստիկ զարմացած): 
Սառա՞, ասում և.. Այո, նրա անունը Սառա է... 
Դու ճանաչո՞ւմ ես նրան...
ՄԱՐԳԱՐՅԱՆ. — (Կարճ ժամանակ կանգնած է կարծես կայծակնահար և նայում է Թուսյանի ցույց տված կողմը, հետո հանկարծ): 
Սպասիր... 
Չե՞ս սխալվում...
ԹՈԻՍՅԱՆ. — Չէ, ասում եմ, նա ինքն է... 
Տես այն էլ այն երիտասարդը, որ մոտենում է նրան...
ՄԱՐԳԱՐՅԱՆ. — Գարեգինը...
ԹՈԻՍՅԱՆ. — Վահ, նրան է՞լ ես ճանաչում... այ, նոր անակնկալ, որ այդպես է...
ՄԱՐԳԱՐՅԱՆ. — Սուս... 
Այս կողմն են իջնում... եկ ինձ հետ…	Արագորեն հեռանում է աջ կողմը, տանելով իր հետ Թուսյանին՝ նրա ձեռքից բռնած: 
Ձախ կողմից գալիս են Սառան և Սիսակյանը:

ՏԵՍԻԼ IV
ՍԻՍԱԿՅԱՆ. — Հայրիկը բավական խորամանկ է եղել, դիտմամբ ծանոթների հետ երկար ու բարակ խոսակցություն է սկսում, որ մեզ մենակ թողնի: 
Չէ՞:

ՍԱՌԱ. — (Չի պատասխանում և նստում է ջղայնորեն): 
Ախ, այս գորտերը...
ՍԻՍԱԿՅԱՆ. — Ես իսկույն կհեռացնեմ նրանց, (Սկսում է քարեր շպրտել դեպի գետափ): 
Քեռին մեռել ա, հա՞... 
Քեռին մեռել ա, հա՞... դե հիմա գնացեք թաղեցեք ձեր քեռուն... (Ծիծաղում, է և նստում Սառայի մոտ): 
Զարմանալի վախկոտ արարածներ են գորտերը, քար ես գցում թե չէ, իսկույն լռում են: 
Մինչդեռ իմ կարծիքով, նրանք ամենասառնասիրտը պիտի լինեն վտանգի առաջ, քանի որ նրանց արյունը սառն է: 
Այդպես չէ՞: 
(Սառան չի պատասխանում և ներքին անհանգստության նշաններ է ցույց տալիս): 
Սառա, ի՞նչ պատահեց քեզ...
ՍԱՌԱ. — (հանկարծ բռնում է նրա ձեռքից): 
Լսիր... որ ամուսնանանք, պետք է հեռանանք այստեղից...
ՍԻՍԱԿՅԱՆ. — Ո՞ւր:

ՍԱՌԱ. — Չգիտեմ... հեռու... շատ հեռու... այնպիսի մի տեղ, ուր ոչինչ չտեսնեմ, ոչինչ չլսեմ... 
Ես հիվանդ եմ…	ես սարսափելի ջղային եմ... 
Ուզում եմ հանգստանալ…	հանգստանալ...
ՍԻՍԱԿՅԱՆ. — (Եռանդով): 
Շատ բարի, գնանք: 
Գնանք ուր կուզես: 
Ո՞ւր ես ուզում, որ գնանք:

ՍԱՌԱ. — Ա՛խ, չգիտե՛մ... չգիտե՛մ...
ՍԻՍԱԿՅԱՆ. — Սպասիր, Ես ասեմ: 
Գնանք... 
Ռոբինզոնի կղզու պես մի տեղ... 
Չէ , սպասիր, ուրիշ լավ տեղ ասեմ... 
Դու կարդացե՞լ ես «Վիկֆիլդե երեցը»... (Լսվում է կատվի ձագի մլավոց):

ՍԱՌԱ. — (Վեր է թռչում սարսափահար. հովանոցը նրա ձեռքից վայր է ընկնում գետին): 
Այս ի՞նչ ձայն էր...
ՍԻՍԱԿՅԱՆ. — Մի վախենար, կատվի ձագ էր, կարծեմ: 
(Հովանոցը վերցնելով, վեր է կենում և նայում գետափ): 
Հա, տես այնտեղ, խոտերի մեջ, կատուն ձագը բերնին... 
Երևի տեղափոխում է:

ՍԱՌԱ — (Կանգնած է ականջները ձեռքերով փակած և սարսափահար նայում է Սիսակյանի ցույց տված կողմը, այնուհետև կամաց նստում է. խոսում է կարծես ինքն իրեն): 
Զարմանալի է, ինչքան նման էր. —, ինչքան նման էր... կարծեցի, թե այնտեղ…	ձորում... թփերի մեջ...
ՍԻՍԱԿՅԱՆ — (Զարմացած բռնում է նրա ձեռքը): 
ի՞նչ ես ասում, Աառա: 
(Դարձյալ լսվում է կատվի ձագի մլավոցի ձայնը):




 --------------------------------------- 


ՍԱՌԱ. — (Վեր է թռչում նորից): 
Գնանք... տուն գնանք...
(Վազում է դեպի ձախ):

Սիսակյանն ապշած հետևում է նրան հովանոցը ձեռքին:

(Վարագույրն իջնում է)
ԱՐԱՐՎԱԾ ՉՈՐՐՈՐԴ
Առաջին արարվածի սենյակը: 
Գիշեր է: 
Մարգարյանը պարապում է գրասեղանի մոտ: 
Լսվում է դռան զանգակի ձայնը: 
Երկար ժամանակ անցնելուց հետո մտնում է Թաթոսը:

ՏԵՍԻԼ I
ԹԱԹՈՍ. — Գարեգինն ա:

ՄԱՐԳԱՐՅԱՆ. — (Վեր է թռչամ): 
Գարեգի՞նը.. Ո՞ւր է:

ԹԱԹՈՍ. — Հրեն դուսը:

ՄԱՐԳԱՐՅԱՆ. — Ինչո՞ւ չի ներս գալիս:

ԹԱԹՈՍ. — Հարցրեց ղոնախը տանն ա՛, ասի չէ: 
Մտավ, էլ ետ դուս գնաց, ասեց իրեն կանչի:

ՄԱՐԳԱՐՅԱՆ. — Ո՞ւմ, ի՞նձ:

ԹԱԹՈՍ. — Հա:

Մարգարյանը դուրս է գնում շտապով, Թաթոսը հետևում է նրան: 
Կարճ ժամանակից հետո Մարգարյանը ներս է բերում Սիսակյանին, նրա թևից բռնած: 
Սիսակյանը մտնում է վախվխելով, աչքը ման ածելով չորս կողմը, և թույլ է տալիս, որ Մարգարյանը նստեցնի իրեն: 
Նա խիստ գունատ է:

ՏԵՍԻԼ II
ՄԱՐԳԱՐՅԱՆ. — Նստիր: 
Ի՞նչ է պատահել քեզ: 
Երեսիդ գույն չկա: 
Վախենո՞ւմ ես:

ՍԻՍԱԿՅԱՆ. — (Կամաց): 
Ճի՞շտ ես ասում, որ այստեղ չէ:

ՄԱՐԳԱՐՅԱՆ. — Ա՛, տես աչքովդ: 
Ուզո՞ւմ ես տանեմ ննջարանս էլ ցույց տամ:

ՍԻՍԱԿՅԱՆ. — Եվ չի՞ գալ այս գիշեր...
ՄԱՐԳԱՐՅԱՆ. — Կարող է պատահել, որ գա: 
Մոտ երկու շաբաթ է՝ եկել է և մի քանի օր է միայն գիշերել այստեղ: 
Ի՞նչ է եղել, ասա: 
Անցյալ օրը եկար, ոչ մի խորհուրդ չուզեցիր լսել, զայրացար, փախար, առանց ինձ պսակվեցիր, հիմա այդ ինչ հալի ես եկել:

ՍԻՍԱԿՅԱՆ. — Պսակ մի ասիր, ասա դժո՛խք, դժո՛խք, դժո՛խք... ինչո՞ւ չլսեցի քեզ և... (լաց է լինում):

ՄԱՐԳԱՐՅԱն. — Դու դժբա՞խտ ես:

ՍԻՍԱԿՅԱՆ. — Ես կարող եմ ամենաերջանիկը լինել, եթե նա կամենա...
ՄԱՐԳԱՐՅԱՆ. — Սպասիր, Գարեգին, հանգստացիր: 
Գիտես, որ ես քեզ սիրում եմ և պատրաստ եմ ամեն բանում օգնելու քեզ: 
Ասա, ի՞նչ է պատահել:

ՍԻՍԱԿՅԱՆ. — (հանկարծ դադարում է լաց լինելուց, վեր է կենում, նայում չորս կողմը և ծածուկ ցույց է տալիս նրան գրպանում պահած մի ատրճանակ): 
Տեսնո՞ւմ ես...
ՄԱՐԳԱՐՅԱՆ. — (վախեցած): 
Այդ ի՞նչ է... ատրճանա՞կ...
ՍԻՍԱԿՅԱՆ. — (Շշնջալով): 
Այո, նա է տվել...
ՄԱՐԳԱՐՅԱՆ. — Սառա՞ն:

ՍԻՍԱԿՅԱՆ. — Այո:

ՄԱՐԳԱՐՅԱՆ. — Ինչո՞ւ:

ՍԻՍԱԿՅԱՆ. — Որ սպանեմ...
ՄԱՐԳԱՐՅԱՆ. — Սպանե՞ս... 
Ո՞ւմ...
ՍԻՍԱԿՅԱՆ. — Նրան... քո հյուրին...
ՄԱՐԳԱՐՅԱՆ. — Գժվե՞լ ես, ի՞նչ է... ինչո՞ւ...
ՍԻՍԱԿՅԱՆ — Որովհետև... (բռնում է Մարգարյանի ձեռքից, տանում է նրան շեմի աջակողմը և շշնջում նրա ականջին կարծես տենդի մեջ): 
Օրիորդ ժամանակ արդեն նա այդ պարոնի հետ... 
Հասկանո՞ւմ ես, թե ոչ...
ՄԱՐԳԱՐՅԱՆ. — (Ցնցվում է): 
Ո՞վ ասաց քեզ այդ...
ՍԻՍԱԿՅԱՆ. — Ինքը:

ՄԱՐԳԱՐՅԱՆ. — (Սաստիկ զարմացած). Սառա՞ն...
ՍԻՍԱԿՅԱՆ. — Այո, կինս... ես ոչինչ չգիտեի... ոչինչ չիմացա... ինքն ասաց...
ՄԱՐԳԱՐՅԱՆ. — Այդ ե՞րբ էր, ամուսնությունից առա՞ջ, թե հետո:

ՍԻՍԱԿՅԱՆ. — Հետո... երեկ... երեկ, չգիտեմ որտեղ, հանդիպել էր այդ պարոնին և ասաց, որ քեզ մոտ է իջած... 
Ասաց, որ այդ գաղտնիքն ինձ հայտնեց նրա համար, որ վրեժխնդիր լինեմ... սպանեմ... սպանեմ... 
Ընդունենք, թե սպանեցի... ընդունենք, թե կարողացա սպանել... հետո ... խո ես կորա... խո ինքն էլ կորավ ինձ հետ... 
Բայց չէ՞ որ ես պաշտում եմ նրան... չէ որ ես չեմ կարող դիմանալ առանց նրան թեկուզ մի օր, մի ժամ, մի վայրկյան... 
Եթե բանն իմ պատվասիրությանն է վերաբերում, ես չեմ ուզում... ես այդ մասին չեմ մտածում, չեմ էլ ուզում մտածել... 
Ինչ պատահել է անցյալում — պատահել... մի՞թե չի կարելի մոռանալ... խո մոռացված է եղել մինչև այժմ... էլ ի՞նչ է ուզում... ես էլ խո ոչինչ չեմ պահանջում... ես նրան այնպես էլ կսիրեմ, կպաշտեմ, ինչպես որ կա... բայց երեկվանից դես նա ինձ հանգիստ չի տալիս, դուրս է անում ինձ, երեսս չի ուզում տեսնել, մինչև որ չսպանեմ... 
Անցածի հիշատակը վերանորոգվել է նրա մեջ այնպիսի մի կատաղի ուժով, որ նա մարմնացած մի վրեժխնդրություն է դարձել... 
Երեկ որ տուն եկավ, սարսափեցի, որ նայեցի աչքերին: 
Ներս մտնելուն պես նստեց բազմոցի վրա և հրամայեց, որ չոքեմ յուր առաջ: 
Ու, երբ կատարեցի նրա հրամանը, ասաց, — հիշում ես, որ այն կիրակի, երբ զբոսանքի էինք գնացել այգի, դու ասացիր, թե մարդիկ վնասակար են, իսկ բզեզը՝ ոչ... այն կարմիր, բզեզը, որին խղճացիր սպանել: 
«Հիշո՞ւմ ես, — ասաց, — որ ասացիր, թե դու ավելի շուտ մարդ կսպանես, քան թե բզեզ»: 
Ասացիր հիշում եմ: 
«Հետո հիշո՞ւմ ես, — ասաց, այն մարդուն, որ անցուդարձ էր անում մեր առաջով և լիրբ հայացքներ էր ձգում ինձ վրա: 
Հիշո՞ւմ ես, — ասաց, — որ երբ ես հարցրի, թե չես սպանիլ այդ մարդուն, եթե հանկարծ մոտենա և համբուրի ինձ, դու բացականչեցիր. «Օ՛, ես կխեղդեմ նրան»: 
Ասացի, որ այդ էլ եմ հիշում: 
«Դե՛հ, այժմ իմացիր. — : 
ասաց, — որ ես գտել եմ այն մարդուն, որը ոչ թե միայն համբուրել է ինձ, այլև զավակ է ունեցել ինձնից, և այդ զավակն ես իմ ձեռքով խեղդել, սպանել եմ...
ՄԱՐԳԱՐՅԱՆ. — (Զարհուրած): 
Այդպիսի բան է՞լ կա...
ՍԻՍԱԿՅԱն. — (Շարունակելով): 
Որովհետև չիմացա ինչ ասեմ, այդ պատճառով ձեռքերն այնպիսի ուժով դրեց ուսերիս, որ քիչ մնաց վայր ընկնեմ մեջքիս վրա: 
«Ապուշ, — բղավեց. — չլսեցիր ինչ ասացի... ինչո՞ւ չես կատաղում, ինչո՞ւ չես վեր թռչում և չես աղաղակում. — ասա՛, ով է այդ մարդը, որ գնամ սպանեմ»: 
Որովհետև ես դեռ վերին աստիճանի ապշած էի, ձայն չէի հանում, այդ պատճառով հանկարծ, ոտով պինդ խփեց կրծքիս, ընկավ բազմոցի վրա և սկսեց սաստիկ հեծկլտալ: 
Այնքան օտարոտի էր նրա հեծկլտանքի ձայնը, որ սկզբում կարծեցի թե ծիծաղում է... բայց երբ վերկացա և մոտեցա, տեսա որ իսկապես լաց է լինում: 
Հետո երբ կամեցա մխիթարել, ոտները գիժ-գիժ շարժեց, ուզում էր դարձյալ խփել և աղաղակեց «Կորիր, ես քեզ չեմ սիրում, ես քեզ ատում եմ, դու տղամարդ չես, դու փալաս ես...»: 
Երեկ գիշեր տվեց ինձ այս ատրճանակը և ասաց, որ գամ սպանեմ: 
Ես էլ դուրս եկա, ման եկա ապուշի պես, ման եկա և տուն գնացի: 
Ես դեռ լավ չէի հասկանում, թե ինչ էր ուզում ինձնից: 
Մարդ սպանել... ինչո՞ւ համար... 
Մի՞թե ճիշտ էր նրա պատմածը... 
Չէի հավատում, որովհետև այդ անկարելի բան էր..» Ես պարզապես կարծում էի, թե խելագարվել է... 
Երբ տուն գնացի, ասաց՝ «Սպանեցի՞ր»: 
Խաբեցի, ասացի տանը չէր: 
Չհավատաց և այնպես կատաղեց, որ չեմ կարող ասել... 
Այս գիշեր, տեսնում ես, էլի ղրկել է և ասաց՝ «Իմացիր, եթե այս անգամ սպանած չես եղել, ես ինքս կգամ կսպանեմ և ապա այլևս չես տեսնիլ ինձ հավիտյան...» Այժմ, ասա՛, ի՞նչ անեմ: 
Նա այնպիսի դրության մեջ է, որ յուր սպառնալիքը կկատարի, անպատճառ կկատարի... (Լաց է լինում նորից):

ՄԱՐԳԱՐՅԱՆ. — (Ման է գալիս խիստ մտահոգ): 
Հապա ես որ քեզ ասում եմ ձեռք վերցրու այդ աղջկանից, դժբախտ կլինես...
ՍԻՍԱԿՅԱՆ. — Ոչ, ես դժբախտ չէի, ինձնից ավելի երջանիկ մարդ չկար աշխարհիս... և այս րոպեին էլ ես չափազանց երջանիկ կլինեմ, եթե կամենա, եթե նա մոռանա անցյալը... 
Ուրիշը լիներ իմ տեղը, գուցե կսպաներ, բայց ես չեմ կարող... 
Սպանելու համար հարկավոր է վառվել, կատաղել, գազանանալ, բայց մեղավոր եմ, ես այդ ընդունակությունը չունեմ... 
Սպանե՛լ... դա հեշտ է ասել... 
Այն կիրակի՝ այգում որ ասացի, այն խոսք էր միայն... իսկ այժմ, երբ կանգնած եմ սարսափելի իրականության առաջ, ես զարհուրում եմ... 
Ինձ թվում է, թե կամ ես եմ խելագարվել, կամ նա, կամ երկուսս միասին... (Նա կարճ ժամանակ լռում է գլուխը շշմածի պես ձեռքերի մեջ առած, հետո հանկարծ վազում է դեպի Մարգարյանը, եռանդով բռնում է նրա ձեռքից և աղերսագին): 
Սիրելի՛ ընկեր, տեսնում ես, ես կորած եմ, փրկիր ինձ, փրկիր նրան... 
Արյունս սառում է երակներիս մեջ, երբ մտածում եմ, որ նա կարող է իսկապես խելագարված լինել... 
Երեկ գիշեր քնած տեղից հանկարծ վեր թռավ, նստեց անկողնում, ձեռքերը տարածեց դեպի վեր և աղաղակեց. «Աղավնի՛ն, աղավնի՛ն, աղավնի՛ն... սպիտակ.-մաքուր, անմե՛ղ աղավնին...»: 
Սա զարմանալի է, չէ՞... 
Սա կասկածելի է, չէ՞... 
Ուղեղս քարանում է, ես այլևս չեմ կարողանում մտածել... 
Ինձ թվում է, թե գլորվում եմ, գլորվում եմ, գլորվում եմ և չեմ կարողանում ոտիս վրա կանգնել... 
Միակ հույսս դու ես մնացել, փրկի՛ր ինձ, ազատի՛ր ինձ, սիրելի ընկեր: 
Ասա , խորհուրդ տուր, ի՞նչ անեմ:

ՄԱՐԳԱՐՅԱՆ. — (Հանկարծ, վճռաբար): 
Ահա թե ինչ, նախ այդ ատրճանակը տուր ինձ:

ՍԻՍԱԿՅԱՆ, — (Տենդային փութկոտությամբ հանում է գրպանից ատրճանակը և տալիս նրան): 
Ահա, վերցրու...
ՄԱՐԳԱՐՅԱՆ. — Այժմ տուն գնա: 
Երբ հարցնի՝ սպանեցի՞ր, ասա որ ուզում էիր սպանել, բայց ես արգելեցի և ատրճանակը խլեցի ձեռքիցդ. Բոլորովին անհոգ կաց. նա յուր սպառնալիքը չի գործադրիլ, համենայն դեպս այս գիշեր: 
Իսկ վաղն առավոտյան ես ինքս կգամ նրա հետ խոսելու: 
Կուզե՞ս որ գամ:

ՍԻՍԱԿՅԱՆ. — Ով, ե՞ս: 
Ես քեզ իմ ազատարար հրեշտակի պես կընդունեմ:

ՄԱՐԳԱՐՅԱՆ. — Ոչ, ամենևին հարկավոր չէ, որ դու ընդունես ինձ: 
Դու մինչև անգամ ամենևին չերևաս: 
Լսո՞ւմ ես:

ՍԻՍԱԿՅԱՆ. — Իհարկե, լսում եմ: 
Ամենևին չեմ երևալ: 
Բայց ի՞նչ պետք է խոսես նրա հետ:

ՄԱՐԳԱՐՅԱՆ. — Այդ քո գործը չէ: 
Այժմ գնա և... սպասիր... նրա հորն ու մորը չե՞ս հայտնել:

ՍԻՍԱԿՅԱՆ. — Չէ: 
Նրանց ոչինչ չեմ ասել... վախենում էի Սառայից...
ՄԱՐԳԱՐՅԱՆ. — Շատ բարի: 
Այժմ գնա և ինչպես որ պատվիրեցի, այնպես կասես: 
Կասես, որ ուզում էի սպանել, բայց ես արգելեցի և ատրճանակը խլեցի ձեռքիցդ: 
Լսո՞ւմ ես:

ՍԻՍԱԿՅԱՆ. — Այո, այո, այդպես կասեմ, այդպես կասեմ: 
(Շտապով դուրս է գնում):

Մարգարյանն ատրճանակը դնում է գրասեղանի վրա և սկսում մտախոհ ման գալ սենյակում: 
Երկար միջոց անցնելուց հետո մտնում է Թուսյանը: 
Նա կուշտ կերած-խմած է երևում: 
Մարգարյանն ընդունում է նրան լուռ, խորին գարշանքով և ատելությամբ:

ՏԵՍԻԼ III
ԹՈԻՍՅԱՆ. — Գողերից չեք. վախենում, հա՞, որ դրսի դուռը բաց եք թողել: 
Բարի երեկո: 
Հիմա կհարցնես, թե այս քանի օրս էլ որտեղ էի կորած: 
Սպասիր մի էս անտերը հանեմ, հետո մեկ-մեկ կպատմեմ: 
(Նստում է գահավորակի վրա և կանչում): 
Թաթոս... ա՛ Թաթոս... քնել է, հա՞: 
Բան չկա, ես կհանեմ: 
(Հանում է ձախ ոտի կոշիկը): 
Մի վախենալ, քեզ էլ նեղություն չեմ տալ. ծխախոտ ունեմ: 
(Սկսում է ծխել): 
Փորս էլ լավ տռզած եմ տուն եկել, ինչպես տեսնում ես: 
(Զկռտում է): 
Այժմ մանրամասն հաշիվ տամ, թե այս քանի օրս որտեղ էի կորած... 
Ի՞նչ ես ինձ այդպես նայում...
ՄԱՐԳԱՐՅԱՆ. — (Շատ լուրջ): 
Լսիր ինչ եմ ասում…Դու պետք է վաղն ևեթ հեռանաս այստեղից:

ԹՈԻՍՅԱՆ. — Ի՞նչ է, նոր հեռագիր կամ նամա՞կ կա տանից:

ՄԱՐԳԱՐՅԱՆ. — Ոչ: 
Պետք է հեռանաս նրա համար, որ... քեզ ուզում են սպանել:

ԹՈԻՍՅԱՆ. — (Վեր է թռչում): 
Ի՞նչ... 
Սպանե՞լ... 
Ո՞վ...
ՄԱՐԳԱՐՅԱՆ. — Սառայի ամուսինը:

ԹՈԻՍՅԱՆ. — Քո ընկերը...
ՄԱՐԳԱՐՅԱՆ. — Այո:

ԹՈԻՍՅԱՆ. — Կատակ ես անում:

ՄԱՐԳԱՐՅԱՆ. — (Ցույց է տալիս գրասեղանի վրա դրված ատրճանակը): 
Այ, տես:

ԹՈԻՍՅԱՆ. — (Սաստիկ վախեցած): 
Ատրճանա՛կ...
ՄԱՐԳԱՐՅԱՆ. — Այս րոպեիս նա այստեղ էր. քո ետևից էր եկել: 
Եվ գնա փառք տուր քո բախտին, որ այստեղ չէիր: 
Հազիվ կարողացա խլել այս ատրճանակը նրա ձեռքից:

ԹՈԻՍՅԱՆ. — (Թուքը ցամաքած): 
Հետո՞... էլ չի՞ գալ...
ՄԱՐԳԱՐՅԱՆ. — Ասացի որ դու գնացել ես արդեն:

ԹՈԻՍՅԱՆ. — Հա՞... լավ ես արել... 
Շնորհակալ եմ... վաղը կգնամ... անպատճառ կգնամ... դեռ լույսը չբացված կգնամ... 
Շնորհակալ եմ... լավ ես ասել... շատ լավ ես ասել... (վախից, սառեց հասկանալու թե ինչ է անում, նստում է և. շտապով հագնում է կոշիկը): 
Բայց... սպասիր... 
Չէ՞ որ դու խոստացար չհայտնել նրան, թե Սառան ինչ անցյալ է ունեցել:

ՄԱՐԳԱՐՅԱՆ. — Եվ ես այժմ չափազանց ցավում եմ, որ չեմ հայտնել: 
Անցյալ օրը, պսակվելուց առաջ, եկել էր ինձ մոտ և այնպիսի խորհրդավոր բաներ էր պատմում Սառայի վարմունքներից և նրա հետ ունեցած խոսակցություններից, որ քիչ մնաց բանայի նրա աչքերը սարսափելի իրողության առաջ: 
Բայց զսպեցի ինձ, ոչինչ չասացի, փորձեցի միայն նորից խորհուրդ տալ, որ ձեռք վերցնի այդ աղջկանից: 
Լսել անգամ չուզեց և հեռացավ սաստիկ վիրավորված. Այդ բանից հետո միանգամայն համոզվեցի, որ իզուր պետք է նրա դժբախտության պատճառ դառնամ և ինքս ինձ ասում էի. ավելի լավ է ոչինչ չիմացած ամուսնանա և ապրի յուր համար խաղաղ ու երջանիկ, քան թե իմանա չամուսնանա և տանջվի: 
Բացի դրանից, ես սաստիկ խղճում էի Սառային: 
Սկզբում կարծում էի, թե այդ աղջիկը կամ հոգեկան հիվանդ է կամ չարահոգի, բայց քո պատմությունը լսելուց հետո ես արդեն հասկանում էի տարօրինակությունների հոգեբանությունը և չափազանց դժբախտ մի արարած էի համարում նրան: 
Չորս տարի շարունակ նա տանջվել է քո վատության շնորհիվ լքված, անարգված, այժմ երբ բախտի դուռը բացվել է նրա առաջ, բարոյական ի՞նչ իրավունքով և ինչ խղճով այդ դուռը նորից պիտի փակեի նրա առաջ: 
Բայց եթե ես իմանայի, որ նա ինքը պետք է աքացի տա յուր բախտին, այն ժամանակ մի րոպե անգամ չէի տատանվիլ ազատելու ընկերոջս դժբախտությունից:

ԹՈԻՍՅԱՆ. — Ի՞նչ ես ուզում դրանով ասել:

ՄԱՐԳԱՐՅԱՆ. — Այն եմ ուզում ասել, որ յուր անցյալը հայտնել է ամուսնուն ինքը՝ Սառան:

ԹՈԻՍՅԱՆ — (Հանկարծ, եռանդով): 
Այդ անկարելի է:

ՄԱՐԳԱՐՅԱՆ. — Ոչ թե անկարելի, այդ իսկապես այդպես է: 
Այլապես, եթե Սառայի անցյալը ես հայտնած լինեի ընկերոջս, այժմ ամուսնացած չէր լինի և համենայն դեպս ավելի քիչ դժբախտ կլիներ:

ԹՈԻՍՅԱՆ. — Այնուամենայնիվ պնդում եմ, որ այդ անկարելի է, որովհետև... 
Այդ ես չէի ուզում ասել քեզ, բայց այժմ ասում եմ: 
Երեկ ես հանդիպեցի Սառային: 
Հակառակ սպասածիս, ինձ ընդունեց առանց որևէ թշնամության և նույնիսկ երբ ես զանազան ակնարկներով հասկացրի նրան, թե չի կարելի արդյոք նորոգել մեր նախկին հարաբերությունները…
ՄԱՐԳԱՐՅԱՆ. — (Ծայրահեղ զարմանքով): 
Դու այդ բանն առաջարկե՞լ ես նրան... նույնիսկ ա՞յժմ, երբ նա մի քանի օրվա նորահարս է, և գիտես որ իմ ամենամոտ ընկերոջս կինն է...
ԹՈԻՍՅԱՆ. — Լսիր, է: 
Երբ ես այդ բանը հասկացրի նրան, նա ոչինչ չասաց, լռեց երկար ժամանակ և միայն շրթունքներն էր կրծոտում, երևի անվճռականությունից: 
Հետո հանկարծ հարցրեց, թե որտեղ եմ իջած և պատասխանն ստանալուց հետո, թողեց հեռացավ: 
Այսքանը միայն ասաց՝ «Կտեսնվենք»... 
Այս բոլորից ես այն համոզման եկա, որ նա անհամաձայն չէ առաջարկիս: 
Հիմա այս բանից հետո, ինչպես սա կարող է ամուսնուն հայտնել յուր անցյալը: 
Եվ վերջապես, այդպիսի անցյալ ունեցող այն ո՞ր աղջիկն է, որ ամուսնանալուց հետո ամեն բան հայտնում է ամուսնուն:

ՄԱՐԳԱՐՅԱՆ. — Սառայի բնավորության տարօրինականությունն էլ հենց այդ է, բարեկամ: 
Ես սկզբում այդպես էի կարծում, բայց այժմ տեսնում եմ, որ չարաչար սխալվել եմ:

Այս էլ ասեմ քեզ, բարեկամ. Սառան ոչ թե միայն ամուսնուն հայտնել է յուր անցյալը, այլև նա ինքն է ստիպում ամուսնուն, որ վրեժխնդիր լինի քեզնից:

ԹՈԻՍՅԱՆ. — Նա ինքն է ստիպո՞ւմ:

ՄԱՐԳԱՐՅԱՆ. — Այո... 
Եվ մեղավորը դու ես: 
Ինչպես հիմա պարզ կերպով տեսնում եմ, պատճառը հենց քո հանդուգն առաջարկն է եղել, որ երեկ արել ես նրան: 
Դու ասում ես, թե նա քեզ ընդունեց առանց որևէ թշնամության, և նույնիսկ իբր թե լուռ համաձայնություն տվեց քո առաջարկին, բայց մի քիչ առաջ այստեղ լինեիր և ծածուկ լսեիր, թե ինչ էր պատմում նրա ամուսինը: 
Նա ասում էր, որ երեկ, քո հանդիպումից հետո, Սառան տուն է դարձել իբրև մի մարմնացած վրեժխնդրություն: 
Եվ այս էլ ասեմ, այդ միջոցին, քո հանդիպումից հետո է միայն հայտնել նրան յուր անցյալը: 
Այս ատրճանակն էլ այդ օրն է տվել նրան, որ գա սպանի քեզ: 
Հիմա ինչ կասես, բարեկամ:

ԹՈԻՍՅԱՆ. — (Շփոթված): 
Ի՞նչ է ասում... 
Ուրեմն... ես սխալվել եմ երեկ... (Ման է գալիս մտախոհ): 
Ուրեմն... շրթունքները որ այնպես կրծոտում էր, այդ էր նշանակում... հասցես էլ որ ուզեց... հետո որ ասաց. «Կտեսնվենք»... 
Հա, հիմա բոլորովին ուրիշ կերպ է ներկայանում ինձ պատկերը... 
Բոլորովին հակառակը... 
Հիմա ամեն ինչ պարզ է ինձ համար... 
Դու ճշմարիտ ես... մեղավորը ես եմ... վաղը պետք է գնալ... անպատճառ պետք է գնալ... (կանգ է առնում հանկարծ): 
Սպասիր: 
Հիմա որ գնամ ի՞նչ կլինի:

ՄԱՐԳԱՐՅԱՆ. — Հիմա՞:

ԹՈԻՍՅԱՆ. — Հա, այս գիշեր ևեթ: 
Մի տես ժամը քանի՞սն է:

ՄԱՐԳԱՐՅԱՆ. — (Նայում է ժամացույցին): 
Ճիշտ տասնևմեկն է:

ԹՈԻՍՅԱՆ. — (Սաստիկ ուրախացած): 
Հա, բաս կհասնեմ գնացքին: 
Իհարկե, կհասնեմ, մոտ երկու ժամ ժամանակ կա: 
Լավ կլինի, չէ՞, որ հենց, այս գիշեր ևեթ գնամ:

ՄԱՐԳԱՐՅԱՆ. — Շատ լավ կլինի:

ԹՈԻՍՅԱՆ. — Հա, իհարկե, որովհետև ով գիտե ինչ կարող է պատահել մինչև վաղը: 
Ըը՛ը... (Ուզում է կանչել Թաթոսին, բայց հանկարծ դառնում է Մարգարյանին): 
Բայց որ փող չունե՞մ:

ՄԱՐԳԱՐՅԱՆ. — Ես կտամ:

ԹՈԻՍՅԱՆ — (Նոր ուրախությամբ): 
Դե տուր, էլի, թե որ կտաս:

ՄԱՐԳԱՐՅԱՆ — Տասնհինգ ռուբլի բավակա՞ն է:

ԹՈԻՍՅԱՆ. — Տո, տասը տուր, միայն թե շուտով կորչեմ գնամ այստեղից: 
(Ստանում է փողը և շտապով գրպանը կոխելով): 
Հեր օրհնած, թե որ տալու էիր, էլ ի՞նչ էիր այսքան ժամանակ ցավ դարձնում ինձ գլխիդ, ռադ կանեիր, էլի. ժամանակին: 
Այս խաթեն էլ չէր գալ մեր գլխին: 
(Վազում է դեպի ձախ դուռը): 
Թաթոս... 
Թաթոս...
ՄԱՐԳԱՐՅԱՆ. — Ի՞նչ ես անում Թաթոսին:

ԹՈԻՍՅԱՆ. — Կառք կանչի է՜... 
Թաթոս... 
Թաթոս... վայ, անիծածը քնելու ժամանակ է գտե՞լ... 
Թաթո՞ս...
(Անհամբեր ուզում է դուրս գալ Թաթոսին զարթնեցնելու, բայց նույն րոպեին մտնում է Թաթոսը քնաթաթախ):

ԹՈԻՍՅԱՆ. — Թաթոս ջան, հոգուտ մատաղ, ձեռաց վազի մի ֆայտոն բի:

ԹԱԹՈՍ. — (Կարծում է, թե սխալ լսեց, ներքին տհասությամբ): 
Պապիրո՞ս:

ԹՈԻՍՅԱՆ. — Ֆայտոն, ասում եմ, ֆայտոն: 
Շուտ արա, հոգուտ մատաղ, վակզալ պտի գնամ, ուշանում եմ... 
Դե , ժաժը մաժ արի: 
(Թաթոսն ուզում է գնալ): 
Յավաշ: 
Չեմոդանս ի՞նչ ես արել:

ԹԱԹՈՍ. — Հրեն ընդեղ ա: 
(Գլխով ցույց է տալիս նախասենյակի կողմը):

ԹՈԻՍՅԱՆ. — Դե բի: 
Հլա մի չեմոդանս բի, եննա կերթաս ֆայտոնի: 
(Թաթոսը քնարբու մարդու դանդաղկոտությամբ գնում է ճամպրուկը բերելու): 
Ես շորերս կդարսեմ մինչև որ կառք կբերի: 
(Շտապով գնում է ննջարանից դուրս է բերում զանազան հագուստեղեն: 
Նույն միջոցին Թաթոսը ներս է բերում ճամպրուկը): 
Դի ըստեղ ու վազի: 
(Թաթոսը վայր է դնում ճամպրուկը և կանգնում ծածկած ներքին դժկամությամբ: 
Երևում է, որ սաստիկ ծուլանում է գնալ): 
Ադա, գնա՛, է՛:

ԹԱԹՈՍ. — էս վախտին ես ո՞րդիան ճարեմ ֆայտոն:

ՄԱՐԳԱՐՅԱՆ. — (Հանկարծական բռնկումով): 
Շատ մի փնթփնթա, հիմար: 
Քեզ ինչ որ ասում են, արա: 
Գնա ջհաննամից ճարիր: 
Դե, կործանվիր:

Թաթոսը դուրս է գնում փնթփնթալով:

ՏԵՍԻԼ IV
ԹՈԻՍՅԱՆ. — Ծառայի հետ չպետք է խոսես այդպես: 
Այ, ես, տեսնում ես. նրա հետ խոսում եմ մինչև անգամ իրենց գյուղական լեզվով: 
(Պպզում է ճամպրուկի առաջ և սկսում տեղավորել հագուստեղենը): 
Այդպես, հը՞, ամուսնուն ղրկել էր, որ ինձ սպանի... 
Այ, քեզ օյին... իսկ ես կարծում էի.. Չէ, պետք է փախչել... 
Առյուծի ճանկերից ավելի հեշտ է պրծնելը, քան թե մի կնոջ վրիժառությունից... փախչել: 
Պետք է փախչել... 
Այ, հիմա հասկանում եմ, թե ինչ է նշանակում խոհեմություն: 
Ես շատ կանանց հետ եմ գործ ունեցել, բայց այսպիսի խաթա առաջին անգամն է պատահում…	Բայց գեղեցկացել է, գիտե՞ս, անիծածը, շատ է գեղեցկացել..: 
Այն ժամանակ այդպես չէր:

ՄԱՐԳԱՐՅԱՆ. — Դու գիտե՞ս, որ քեզնից զավակ է ունեցել:

ԹՈԻՍՅԱՆ. — (Վեր է թռչում): 
Ճի՞շտ...
ՄԱՐԳԱՐՅԱՆ. — Եվ յուր իսկ ձեռքով սպանել, հետքը կորցրել է:

ԹՈԻՍՅԱՆ. — Վահ, ի՞նչ ես ասում... (Մնում է արձանացած):

ՄԱՐԳԱՐՅԱՆ. — Զարմանում ես հա՞:

ԹՈԻՍՅԱՆ. — Ոչ թե զարմանում, այլ... չգիտեմ, ճշմարիտ, ինչ ասեմ... 
Ես այդ մասին երբեք չեմ մտածել...
ՄԱՐԳԱՐՅԱՆ. — Իհարկե, կյանքից խլել ես այն, ինչ որ հաճելի է քեզ, և ոչ մի բանի մասին չես մտածել:

ԹՈԻՍՅԱՆ. — (Շարունակում է ծայրահեղ ապշությամբ նայել Մարգարյանի աչքերին, առանց լսելու նրա ասածը): 
Ուրեմն այդ ինչ արարած է եղել նա..» էհե՛…	էհե՛... (Նորից պպզում է ճամպրուկի առաջ և շարունակում է հագուստեղենը տեղավորել): 
Ուրեմն հայր էլ եմ եղել, առանց իմ գիտենալու... 
Լա՛վ է... (Ծիծաղում է): 
Այդպես որ գնալու լինենք, ուրեմն ես հիմա քանի որդոց հայր պետք է լինեմ…	Այ, քեզ մազալու բան… (Շարունակում է ծիծաղել, հետզհետե զվարճանալով): 
Եվ փոխանակ ես պրետենզիա անելու նրա դեմ, որ իմ սեփական զավակից զրկել է ինձ, նա է պրետենզիաներ անում իմ դեմ... 
Բայց որքան հիմար է եղել, տեր իմ աստված, որքան հիմար: 
Փոխանակ այդ բոլոր խայտառակությունները ծածկելու, որ ոչ ոք չիմանա, մանավանդ ամուսինը, նա…. Չէ, նա խելագար է, նա պարզ խելագար է…
Մտնում է Թաթոսը գլխարկը ծածկած:

ՏԵՍԻԼ V
ԹԱԹՈՍ. — Մինը բերե՞մ:

ԹՈԻՍՅԱՆ. — (Վեր է թռչում): 
Ադա, դու հլա ըստեղ ե՞ս…	վա՛յ, քո տունը չքանդվի... 
Մինը, բա քա՞նիսը:

ԹԱԹՈՍ. — Դե եսիմ... (Դուրս է գնում փնթփնթալով):

ՏԵՍԻԼ VI
ԹՈԻՍՅԱՆ. — Այ, ախմախ մարդ... 
Ես կարծեցի, թե արդեն բերել է, իսկ նա... (Լռում է: 
Խիստ ուժեղ զանգահարում են. Թուսյանը հանկարծ նետում է գույնը և նայում է Մարգարյանին): 
Այս ո՞վ կարող է լինել...
ՄԱՐԳԱՐՅԱՆ. — (Արագ դուրս է գնում նախասենյակ և գրեթե նույն րոպեին էլ ներս է վազում խիստ անհանգստացած): 
Սառան է...
ԹՈՒՍՅԱՆ. — (Սարսափահար): 
Սառա՞ն... (Մեքենայաբար փախչում է դեպի ննջարան):

ՄԱՐԳԱՐՅԱՆ. — (Արագ): 
Սպասի՛ր…	վերցրու սրանք էլ քեզ հետ:

Թուսյանը դողդողալով հավաքում է հագուստեղենը, վերցնում ճամպրուկը և շտապով դուրս գնում ննջարան: 
Մարգարյանը ետ է գնում դեպի ննջարանի դուռը, շտապով մոտենում է գրասեղանին, ուզում է պահել ատրճանակը, բայց թողնում է տեղը, նստում է և աջիս, թե պարապում է: 
Արագ քայլերով մտնում է Սառան հպարտ և չափազանց հուզված:

ՏԵՍԻԼ VII
ՍԱՌԱ — (Ջանք է անում հուզումը զսպելու և խոսում է կարելույն չափ հանգիստ): 
Ներեցեք, պարոն, որ եկել եմ այս կեսգիշերին ձեր հանգիստը խանգարելու: 
Ես այնպիսի վիճակի մեջ եմ, որ հնարավորություն չունեցա ինձ զսպել և եկել եմ մի քանի բաներ պարզելու:

ՄԱՐԳԱՐՅԱՆ — ( վեր է կացել, աթոռ է առաջարկում): 
Խնդրեմ, տիկին:

ՍԱՌԱ. — (Չի նստում և շարունակում է): 
Նախ մի քանի հարց: 
Ամուսինս այս երեկո եղե՞լ է ձեզ մոտ:

ՄԱՐԳԱՐՅԱՆ. — Եղել է:

ՍԱՌԱ. — Ատրճանակո՞վ:

ՄԱՐԳԱՐՅԱՆ. — Այո: 
Ահավասիկ, (Ցույց է տալիս գրասեղանի վրա դրված ատրճանակը):

ՍԱՌԱ. — Եվ այդ ատրճանակը դուք խլե՞լ եք նրա ձեռքից:

ՄԱՐԳԱՐՅԱՆ. — Այո:

ՍԱՌԱ. — (Շեշտակի նայում է նրա աչքերին): 
Դուք ինտելիգենտ մարդ եք, սուտ չպիտի խոսեք: 
Ասացեք ճշմարիտը: 
Խլե՞լ եք, թե ինքն է տվել ձեզ:

ՄԱՐԳԱՐՅԱՆ. — (Շփոթված): 
Ես առա նրա ձեռքից:

ՍԱՌԱ. — Առաք... 
Ուրեմն ինչպես ուզում եմ՝ հասկանամ: 
Շատ բարի. Հետո, դուք ասել եք, թե վաղը պիտի գաք ինձ հետ խոսելու: 
Այո՞:

ՄԱՐԳԱՐՅԱՆ. — Այո, տիկին, ես ուզում էի խոսել ձեզ հետ մի բանի մասին:

ՍԱՌԱ. — Մի բանի մասին, և ոչ այն մասին, ինչ որ դուք գիտեք, ինչ որ ձեզ հայտնի է արդեն, ինչ որ... 
Շատ բարի, ես համբերություն չունեցա մինչև վաղք սպասելու և ահա, տեսնում եք, ինքս եմ եկել ձեզ մոտ, որպեսզի այժմ իսկ լսեմ ձեզնից այն, ինչ որ վաղը-պիտի ասեիք ինձ. Խոսեցեք, ես ձեզ իրավունք եմ տալիս:

ՄԱՐԳԱՐՅԱՆ. — Դուք հուզված եք, տիկին: 
Խնդրում եմ համբերեցեք և հաճեցեք նստել:

ՍԱՌԱ. — Շնորհակալ եմ ձեր հոգացողության համար: 
Ես նոր չեմ հուզված... 
Իմ կյանքը մի հարատև հուզում է.. Եվ ես գիտեմ, թե երբ կհանգստանամ... (Ջղային անհամբերությամբ): 
Խոսեցեք, խոսեցեք: 
Ասացեք, ի՞նչ ունեք ասելու: 
ՄԱՐԳԱՐՅԱՆ. — (Անհամ վիճակի մեջ, չի իմանում ինչպես սկսի): 
Դուք մենա՞կ եք եկել, տիկին, թե ձեր ամուսինն էլ ձեզ հետ է:

ՍԱՌԱ. — Ձեր ասելիքը նրան է վերաբերում, թե ինձ:

ՄԱՐԳԱՐՅԱՆ. — Ի՞նչպես ասեմ... նրան...
ՍԱՌԱ. — Տեսնում եք նա այստեղ չէ. նա դուրսն է, որովհետև ասել եք, որ նա ներկա չպետք է լինի: 
Ուզո՞ւմ եք կանչեմ:

ՄԱՐԳԱՐՅԱՆ. — Ոչ, հարկավոր չէ...
ՍԱՌԱ. — Ուրեմն ասացեք, էլ ի՞նչ եք երկարացնում, տեր իմ աստված:

ՄԱՐԳԱՐՅԱՆ. — (Զգոնորեն): 
Գիտե՞ք ինչ կա, տիկին...ձեր գալն այնքան անակնկալ էր ինձ համար... և դուք այնքան հուզված եք, որ... չեմ իմանում ինչպես սկսեմ... 
Հետո, ես չգիտեմ, արդյոք վիրավորած չե՞մ լինիլ ձեր զգացումները, եթե թույլ տամ խառնվելու ձեր ընտանեկան գործերին...
ՍԱՌԱ. — Դրանք դատարկ խոսքեր են, պարոն: 
Ասացի, որ ձեզ իրավունք եմ տալիս խոսելու: 
Ասացեք ուղղակի, ինչ որ ասելու եք:

ՄԱՐԳԱՐՅԱՆ — (հանկարծական վեհականությամբ): 
Շատ բարի: 
Դուք չե՞ք կամենում նստել:

ՍԱՌԱ. — Ո՛չ:

ՄԱՐԳԱՐՅԱՆ. — Ասելիքս, ահա ինչ էր, տիկին: 
Դուք գիտեք, որ ես ու ձեր ամուսինը շատ մոտիկ բարեկամ ենք իրար: 
Ես նրան ճանաչում եմ իբրև վերին աստիճանի բարի, անվնաս, բայց խիստ տարօրինակ բնավորություն ունեցող երիտասարդի: 
Նրա կյանքը լի է մի շարք տարօրինակ վարմունքներով, այնպես որ ես երբեմն լրջորեն կասկածել եմ նրա հոգեկան դրության մասին: 
Բայց այն վարմունքը, որ այս գիշեր ցույց տվեց նա, միանգամայն համոզեց ինձ, որ նրա հոգեկան վիճակը կանոնավոր չէ իսկապես: 
Բանն այն է, տիկին, որ ես մի անկոչ հյուր ունեմ իմ տանը: 
Գարեգինը չի ճանաչում նրան, ոչ մի գործ չի ունեցել նրա հետ, նույնիսկ չի տեսել նրան իմ տանը, մի խոսքով բոլորովին օտար և անծանոթ մի մարդ: 
Բայց այս գիշեր եկել էր այս ատրճանակը գրպանում և ասաց, թե ուզում է սպանել նրան: 
Սակայն, այդ բանն ինձ այնքան չզարմացրեց, որքան ա՜յն, որ ասում էր, թե դուք եք պատվիրել, որ գա սպանի: 
Եվ ընդսմին այնպիսի բաներ պատմեց, որպիսիք միայն խելագարի ուղեղը կարող է ստեղծեր ուղղակի... աներևակայելի, անհնարին բաներ, մանավանդ ձեր մասին...
ՍԱՌԱ. — Ի՞նչ բաներ:

ՄԱՐԳԱՐՅԱՆ. — Ի՞նչպես ես թույլ կտամ ինձ, տիկին, կրկնելու ձեր առաջ այն, ինչ որ պատմում էր մի պարզ խելագար... 
Եվ վաղը որ գայի ձեզ մոտ, տիկին, հատկապես նրա համար պիտի լիներ, որ ձեր լուրջ ուշադրությունը հրավիրեմ Գարեգինի դրության վրա: 
Թերևս կարելի լինի նրան փրկել, և ես պատրաստ եմ այդ բանում ամեն կերպ օգնել ձեզ:

ՍԱՌԱ. — (Իսկույն չի պատասխանում, նայում է Մարգարյանին տարօրինակ հանգստությամբ, որի մեջ, սակայն, նկատվում է ներքին խոր վրդովմունք, որը պատրաստ է ամեն րոպե դուրս ժայթքելու): 
Դուք շատ դելիկանտ մարդ եք, պարոն: 
Քաղաքավարության զգացումը, երևի, ձեզ թույլ չի տալիս ուղղակի ասելու, որ ինձ եք խելագար համարում, այդ պատճառով պատեպատ եք ընկնում, ամուսնուս հոգեկան վիճակի մասին եք կասկածներ հայտնում: 
Էհ, շատ կարելի է, ես խելագար եմ, պարոն, այդ մասին չեմ ուզում վիճել: 
Բայց իցե թե դուք ինձ չեք խելագար համարում, այլ ամուսնուս: 
Այդ դեպքում ինչ որ պատմել է իմ ամուսինը ձեզ իմ մասին, զուտ ճշմարտություն է, և — այս էլ եմ հաստատում — ես ինքս եմ ուղարկել նրան, որ սպանի ձեր հյուրասիրությունը վայելող պարոնին: 
Հիմա ի՞նչ կասեք, պարոն:

ՄԱՐԳԱՐՅԱՆ — (Շփոթված): 
Այդպիսի դեպքում թույլ տվեք, տիկին, նկատեմ, որ... չեմ հասկանում ձեզ:

ՍԱՌԱ. — (Արագ): 
Ահա, տեսնո՞ւմ եք, այժմ խոստովանեցիք, որ ինձ եք խելագար համարում, որովհետև չէ որ միայն խելագարներին չեն հասկանում... (Հետզհետե բորքոքվելով): 
Չեք հասկանում, հա՞... 
Երբ որ ամոթի կարմիրն երեսիս, վիրավորանքի թույնը կրծքիս, տանջանքի կրակը հոգուս մեջ կծկվեի, լռեի և թույլ տայի անտրտունջ, որ ինձ անարգեն, ծեծեն, խայտառակեն, — այն ժամանակ կհասկանայիք ինձ... 
Իհարկե, կհասկանայիք, քանի որ այդպես եք սովոր, քանի որ այդպես են անում սովորաբար ինձ նման անպատվածները, անարգվածները... 
Բայց քանի որ չեմ կծկվել, չեմ լռել, ամեն բան ինքս եմ հրապարակ հանել, փոխանակ ծածկելու, քանի որ համարձակ, անվախ ինքս եմ հրապարակ նետվել ցույց տալու աշխարհին անպատվությունս, կսկիծս, տանջանքներս և վրեժ եմ պահանջում բողոքող հոգուս ամբողջ թափով, — ինձ չեք հասկանում... իհարկե, չեք կարող հասկանալ, որովհետև այդպես չեն անում սովորաբար... 
Բայց ես կհասկացնեմ ձեզ, կհասկացնեմ ամենքին, թե ինչպես կարելի է ոտնակոխ անել մարդկային պատիվը, անարգել, արհամարհել կնոջ ամենամեծ սրբությունը և անպատիժ շրջել աշխարհիս երեսին...
ՄԱՐԳԱՐՅԱՆ. — Լավ, տիկին, ձեզ ինչ պատահել է պատահել է, բայց ի՞նչ մեղավոր է Գարեգինը, որ...
ՍԱՌԱ. — Մեղավո՞ր, ասում եք... մեղավորության խնդի՞ր եք դնում... 
Շատ լավ: 
Ուրեմն լսեցեք ինձ, պարոն: 
Մեղավոր է ոչ թե միայն Գարեգինը, այլ և դուք, պարոն, այլ և ամբողջ հասարակությունը, որ կարողանում է յուր մեջ հանդուրժել այնպիսի թունավոր օձերի գոյությունը, որպիսին ձեր հյուրասիրությունը վայելող պարոնն է: 
Ահա, տեսնում եք, դուք ապաստան եք տվել նրան ձեր տանը, հյուրասիրում եք նրան, երևի սիրով լսում եք նրա հետ խաղացած սխրագործության պատմությունը և, գուցե, ուրիշ շատ այդպիսի պատմություններ և, փոխանակ պատմելու, խրախուսում եք նրան…
ՄԱՐԳԱՐՅԱՆ. — Խրախուսո՞ւմ...
ՍԱՌԱ. — Այո: 
Որովհետև երբ որ դուք, շատ լավ իմանալով, թե ինչ մարդ է նա, ձեռք եք մեկնում նրան, հյուրասիրում եք նրան, նրա հետ նստում — վեր եք կենում, նրա հետ խոսում — ծիծաղում, երբ որ նրա անբարոյականության, նրա ցածության, նրա անգթության պատմությունները լսելիս, չեք թքում նրա երեսին, չեք մերժում նրան ձեր ընկերությունից, չեք ջախջախում նրա. — գլուխը, — դուք խրախուսում եք նրան, դուք արմատացնում եք նրա մեջ այն գիտակցությունը, թե յուր արարքները ոչինչ են, տղամարդու սովորական զվարճություններ են, ուրեմն նա կարող է շարունակել անպատիժ կերպով... 
Իսկ այժմ, նրա զոհը աշխարհի անտարբերությունից հուսահատված, ինքն է հրապարակ նետվել նրա դատաստանն յուր ձեռքով կատարելու, — դուք պատնեշ եք կանգնում, դուք հովանավորում եք նրան...



 --------------------------------------- 


ՄԱՐԳԱՐՅԱՆ. — Տիկին, ես բողոքում եմ...
ՍԱՌԱ. — (Չի լսում և շարունակում է ինքն իրեն կորցրած): 
Եվ դեռ մեղավորության խնդի՞ր եք հարուցանում... ուրեմն Գարեգինը չէ մեղավոր, դուք չեք մեղավոր, մյուսը, երրորդը, չորրորդը... ոչ ո՞ք... ձեր կարծիքով գուցե մեղավոր չէ և նա ինքը, ձեր հյուրասիրությունը վայելող այդ պարոնը, այլ մեղավորը ես եմ, միմիայն ես: 
0, կգժվեմ, կգժվեմ, կգժվեմ...
ՄԱՐԳԱՐՅԱՆ. — Տիկին, հանգստացեք խնդրում եմ, և լսեցեք ինձ...
ՍԱՌԱ. — Մեղավոր եմ, որովհետև անմեղ եմ եղել, միամիտ եմ եղել... որովհետև աշխարհի վրա, մարդկանց վրա պայծառ հայացք եմ ունեցել... մեղավոր եմ, որովհետև կուսական անփորձության մեջ իմ մաքուր, անարատ սիրտը հավատացել է մի մարդու, որն անխիղճ կերպով խաբեց ինձ, գործածեց ինձ սպիտակ ձեռնոցի պես և կեղտոտելուց հետո դեն շպրտեց իբրև այլևս անպետք մի իր... 
Այո՞, պարոն, այո՛:

ՄԱՐԳԱՐՅԱՆ. — Խնդրում եմ, տիկին...
ՍԱՌԱ. — Օ՛, պարոն, օ՛, պարոն…	մի անեք այնպես, որ ես իսկապես խելագարվեմ... եթե դուք ընդունակ լինեիք հասկանալու, թե ինչ է նշանակում մի անմեղ, միամիտ, մի անբիծ աղջկա համար հուսախաբված լինել անդրանիկ սիրո մեջ... 
Եթե ձեզ ծանոթ լինեին մի այնպիսի աղջկա տանջանքները, հուսահատությունը և ապա այն սոսկումը, որ պատում է նրան, երբ հանկարծ իմանում է, որ ապօրինի մայր է լինելու՝ լքված, մենակ, ծածուկ, իբրև ամենամեծ մի մեղսագործ... 
Դժոխքն այն տանջանքները չէր կարող տալ ինձ, ինչ որ զգացի ես այն ժամանակ, երբ տեսա, որ ստիպված եմ ակամա գործած մեղքիս հետքը ջնջել առավել ևս սոսկալի մեղսագործությամբ... մինչև այժմ էլ ինձ թվում է, թե լսում եմ անմեղ զավակիս առաջին ճիչը, որին վիճակված էր վերջինը լինելու... 
Ես գործեցի ամենամեծ ոճիրը, չլսված, չտեսնված մի ոճիր, ես իմ ձեռքով սպանեցի իմ զավակը... և ամեն րոպե, ամեն վայրկյան մահվան սոսկում էր պատում ինձ, երբ մտածում էի, թե ահա, որտեղ որ է, ամեն բան կիմանան և ամոթի, խայտառակության սյունը կբարձրացնեն ինձ... 
Թեև ամեն բան ծածուկ մնաց, բայց ի՞նչ օգուտ դրանից: 
Դադարեցի՞ն դրանից հետո իմ տանջանքները, իմ սոսկումները... 
Ամենևին ոչ: 
Բավական էր, որ ես գիտակցում էի իմ ոճրագործությունը, ուրիշ էլ ի՞նչ պատիժ էր հարկավոր, որ դրանից էլ ավելի սոսկալի լիներ... 
Եվ այժմ, որ մտածում եմ, թե ինչո՞ւ... ում պատճառով...
ՄԱՐԳԱՐՅԱՆ. — Տիկին, ես շատ խնդրում եմ ձեզ հանգստացեք:

ՍԱՌԱ. — (բորբոքումով): 
Գիտե՞ք դուք, պարոն, ում եք ապաստան տվել ձեր տանը, իբրև բարեկամի, իբրև ընկերոջ... 
Դուք ամուսնացած չեք և եթե ամուսնացած լինեիք, նա չէր խնայիլ նույնիսկ ձեզ, նա չէր քաշվիլ պղծել նույնիսկ ձեր ընտանեկան սրբությունը իբրև փողոցի ամենավերջին շուն... 
Այդ բանում ես համոզվեցի երեկ... երեկ, մինչև երեկ ես դեռ պատրաստ էի ներել, մոռանալ, բայց երեկվանից դես... 
Ես այլևս չեմ իմանում ինչ է պատահում ինձ... 
Այնքան ահ ու սարսափներից հետո, հոգեկան այնքան տանջանքներից հետո, ծածուկ ամոթի վերջին մրուրը քամելուց հետո, իբր կարծում էի, թե վերջապես թաղել եմ անդառնալի կերպով սոսկալի անցյալս և նոր կյանքի շրջան եմ մտել ամուսնական հանգիստ առագաստի տակ, — այդպիսի մի ժամանակ նա գալիս է նորից հիշեցնելու ինձ իմ այդ զարհուրելի անցյալը, ցինիկաբար անարգելու մարդկային արժանապատվությունս, կանացի առաքինությունս, ամենանվիրական զգացմունքներս մի անլուր շնական առաջարկությամբ... 
Եվ այս նոր անարգանքն ես ստիպված եմ լինում կուլ տալու, որովհետև... 
Ախ, եթե ես տղամարդ լինեի... 
Եթե այդ րոպեին ձեռքիս մի զենք լիներ... թեկուզ հասարակ մի դանակ... 
Եվ այս բոլորից հետ, դուք ուզում եք, որ ես հանգստանամ... հանգստանալ...ու իմ փափագն էր, իմ ուխտը, իմ ցնորքը, որին չորս տարուց ի վեր ձգտում էի հոգուս ամբողջ կարողությամբ և որին, վերջապես, հասած էի համարում ինձ... 
Բայց այժմ դուք դատեցեք, կարո՞ղ եմ ես հանգստանալ... կարո՞ղ եմ հանգստանալ, երբ հոգիս թույն է կտրել, անզոր կատաղությունը խեղդում է ինձ, ուղեղս քիչ է մնում ցնդի, այսքան հանդգնություն, այսքան լրբություն, այսքան անխղճություն տեսնելուց հետո... վերջապես ի՞նչ եմ ես, պարոն, դուք ասացեք, ի՞նչ եմ ես, մա՞րդ թե լաթ: 
(նստում և սկսում է հեկեկալ վիրավորանքի և անզոր հուսահատության ուժգին զեղումով):

Մարգարյանը կանգնած է սաստիկ սրտաշարժված: 
Կամաց մտնում է Սիսակյանը, նրա դեմքը վախ և հոգեկան զորեղ տանջանք է արտահայտում:

ՏԵՍԻԼ VIII
ՍԻՍԱԿՅԱՆ. — (Անվստահորեն մոտենում է Սառային): 
Սառա, սիրելիս...
ՍԱՌԱ. — (Հանկարծ դադարում է հեկեկալուց, վեր է թոչում կատաղության նոր թափով և բռնում նրա ձեռքերից): 
Ասա՛, վերջապես սպանելու ես նրան, թե ոչ... սրբելու ես, թե ոչ, այն անարգանքը, որ նա հասցրել է ինձ, քեզ, ամուսնական այն սուրբ կապին, որով կապվել ենք մենք, ընտանեկան այն սուրբ գաղափարին, որին ուխտել ենք մենք հավատարմությամբ... 
Եթե վախենում ես, որ քեզ աքսոր կքշեն, կախաղան կբարձրացնեն, մի վախենար, ես քեզ մենակ չեմ թողնիլ, ես էլ կգամ քեզ հետ. ես էլ կկախվեմ այն փայտից, որի վրա կկախեն քեզ... 
Եթե վախենում ես, որ քեզ կդատեն իբրև մարդասպանի, ասա որ դու չես սպանել, ասա որ ես եմ սպանել, և ես եմ պատվիրել որ սպանես…	Այն ժամանակ ես համարձակ կկանգնեմ դատավորների առաջ և կասեմ այո, ես եմ սպանել, ես եմ պատվիրել, որ սպանի, որովհետև նա վաղուց էր սպանել ինձ, վաղուց էր փշրել, այլանդակել իմ կյանքը, ցեխի մեջ տրորել իմ լավագույն երազները... 
Եվ ո՞վ պիտի դատի մեզ, սրա՞նք: 
(Մատնանիշ է անում Մարգարյանին): 
Անտարբերության մեջ քարացած այս մարդի՞կ... ցոփության, անառակության, անգթության երեսին ծիծաղող այս պարոննե՞րը...
ՍԻՍԱԿՅԱՆ. — Սառա, սիրելիս, եկ գնանք նա այստեղ չէ:

ՍԱՌԱ. — (Հանկարծ թողնում է նրա ձեռքերը և դառնում Մարգարյանին): 
Լսեցեք, պարոն: 
Եթե նա այստեղ է, և դուք պահում եք նրան, ես կգտնեմ, թեկուզ գետնի տակն էլ թաքցրած լինեք, իսկ եթե դեռ չի եկել, ես կսպասեմ նրան ամբողջ գիշեր, թեկուզ հավիտյան... (կառքի ձայն է լոսվում): 
Այս ի՞նչ էր... կառքի ձա՞յն... (Մի րոպե ականջը լարում է դեպի դուրս): 
Կանգ առավ... նա է, երևի... (վայրենի ուրախությամբ) նա՜ է... (Գրասեղանից վերցնում է ատրճանակը և վազում սպասողական դիրք բռնում նախասենյակի դռան մոտ):

ՍԻՍԱԿՅԱՆ. — (Սարսափահար վազում էդեպի նա): 
Սառա ջան...
ՍԱՌԱ. — Կորիր, վախկո՛տ, փալաս...
ՄԱՐԳԱՐՅԱՆ. — (խիստ անհանգստացած մոտենում է Սառային, որ ատրճանակն առնի նրա ձեռքից): 
Տիկին, այդ նա չէ:

ՍԱՌԱ. — Հեռացեք, թե չէ ձեզ կսպանեմ…
Մտնում է Թաթոսը:

ՏԵՍԻԼ IX
ԹԱԹՈՍ. — Ֆայտոնը բերի: 
(Մարգարյանր նշանացի նրամայում է նրան, լռի և դուրս գնա, սակայն Թաթոսը ոչինչ չի հասկանում և զարմացած նայում է սրան-նրան):

ՍԱՌԱ. — (Բռնում է նրա ձեռքից): 
Ֆայտոն, ասում ես... ում համար, Թաթոս, ղոնաղի՞ համար: 
(Ահարկու աղաղակելով): 
Ահ, ուրեմն այստե՞ղ է... ուզում է փախչե՞լ... (Դես-դեն է վազում, որոնելով Թուսյանին, հետո տեսնելով ննջարանի դուռը, ուզում է ներս ընկնել այնտեղ):

ՄԱՐԳԱՐՅԱՆ. — (Կապում է դուռը խստորեն և հրամայողաբար): 
Սպասեցե՛ք: 
(Սառան կանգ է առնում կարծես զարմացած, որ որևէ ոք համարձակություն է յուր առաջը կտրել): 
Ես ձեզ իրավունք, չեմ տալիս իմ տան մեջ վարվելու այնպես, ինչպես դուք եք կամենում:

ՍԱՌԱ. — (Ծայրահեղ ապշած): 
Ինչպե՛ս…	ինչպե՛ս…	դուք դեռ պաշտպանո՞ւմ եք նրան...
ՄԱՐԳԱՐՅԱՆ. — (Հաստատակամորեն): 
Ես չեմ թույլ տալ, որ իմ տանը մարդ սպանվի — ով ուզում է լինի նա: 
Տվեք ինձ այդ ատրճանակը:

ՍԱՌԱ. — (Ինքն իրեն կորցրած): 
Առե՛ք... (Արձակում է ատրճանակը և պայթյունի վրա ճչոցով հետ ընկնում սարսափահար: 
Ատրճանակն ընկնում է նրա ձեռքից: 
Ընդհանուր սարսափ: 
Մարգարյանը կանգնած է անվնաս, մեռելի պես գունատ: 
Սիսակյանը և Թաթոսը քարացել են տեղները: 
Ինքը Սառան կանգնած է առժամանակ անհունապես վախեցած և չռած անմիտ աչքերով, խելակորույս հայացքը ման ածելով շուրջը): 
Այս ի՞նչ էր... հրացա՞ն... անտառո՞ւմ…	աղավնի՞ն... (Ծիծաղում է): 
Պահ, և ընկավ... խըշ-խրշ և ընկավ... (Ձևացնում է, թե ինչպես տրաքում է հրացանը և աղավնին ընկնում է ծառի տերևները խշխշացնելով):

ՍԻՍԱԿՅԱՆ. — (Մոտենում է գույնը նետած): 
Սառա՞...
ՍԱՌԱ. — (Շարունակում է ծիծաղել, հետո ծիծաղը կամաց-կամաց փոխվում է լացի): 
Ինչո՞ւ սպանեցիք... ինչո՞ւ... 
Արյունը կարմիր ներկեց սպիտակ փետուրները... 
Շունը ապականեց իր բերանով... (նստում է հատակի վրա, դեմքը ծածկում ձեռքերով և լաց լինում հանդարտ):

ՍԻՍԱԿՅԱՆ. — (Ցեռքերը զարկում է գլխին): 
Վա՛յ ինձ... (մնում է շանթահար՝ նայելով Սառային):

ՄԱՐԳԱՐՅԱՆ. — (Կանգնած է նույնպես շանթահար. նա արդեն հասկանում է, որ Սառան խելագարված է և չի իմանում ինչ անի, հետո մոտենում է նրան): 
Տիկին... վեր կացեք...
ՍԱՌԱ. — (Հանկարծ դադարում է լաց լինելուց, վեր է թռչում, մի րոպե փոփոխակի նայում մերթ Մարգարյանին, մերթ Սիսակյանին, հետո ձեռքը դնելով շրթունքներին): 
... կամաց... այստեղ դիակի հոտ կա…	երեխայի, խեղդված երեխայի... եկեք, եկեք փախչենք... կամաց... կամաց...: 
(Առնում է նրանց ձեռքերը և կամաց, որպես թե ծածուկ, անդադար նայելով շուրջը, դուրս է տանում նրանց: 
Թաթոսը հետևում է նրանց):

Բեմն առժամանակ մնում է դատարկ: 
Ննջարանի դուռը բացվում է. Թուսյանն զգուշորեն հանում է գլուխը ստուգելու համար, թե մարդ չկա արդյոք, տեսնելով, որ ոչ ոք չկա, մտնում է: 
Նրա դեմքի վրա երևում են հենց նոր կրած մահվան երկյուղի նշաններ: 
Նա մոտենում է նախասենյակի դռանը, ականջ է դնում դեպի դուրս, հետո նստում է գլխիկոր, և ծանր մտախոհության մեջ ընկնում: 
Դրսից լսվում է հեռացող կառքի ձայն, նա ցնցվում է, ականջ դնում շունչը պահած: 
Կառքի ձայնը լռում է. մտնում է Մարգարյանը, կանգնում նրա դիմաց և երկար նայում նրան լուռ:

ՏԵՍԻԼ X
ՄԱՐԳԱՐՅԱՆ. — Հիմա՞ ինչ կասես, բարեկամ, կյանքը րոպեական հաճո՞ւյք է...
ԹՈԻՍՅԱՆ. — (Միշտ մտախոհ): 
Կյանքը... սարսափելի է…
(Վարագույրն իջնում է):




 --------------------------------------- 


ՄԵՐ ԹԱՂԸ
ԻՆՉՊԵՍ ԲԺՇԿԵՑԻՆ
Մեծ ու փարթամ քաղաքի ծայրամասերից մեկի թաղը: 
Հավիտենական աղբով ծածկված ծուռտիկ-մուռտիկ փողոցներ, որոնք նեղլիկ անցքերով գնում խաչաձևում են իրար կամ դեմ առնում մի պատի՝ կույր մուրացկանի պես: 
Իրար վրա թափված, իրարու հենված տնակներ, որոնց խարխուլ լաբիարները թվում է թե ամեն րոպե պատրաստ են թափվելու անցորդի գլխին: 
Փոքրիկ պատուհաններ կեսը ապակի, կեսը թղթած, փտած դռներ, հողածածկ տափակ կտուրներ, որոնք ձմեռը տնքում են ձյունի ծանրության տակ, գարնանը ծածկվում փարթամ կանաչով և անձրևների ժամանակ կաթում, կաթում, կաթում, ստիպելով խեղճ ու թշվառ բնակիչներին պատսպարվել ծալքերում, դռների և պատուհանների խոռոչներում, չուլ ու փալասների տակ:

Այսպիսի տնակներից մեկն էր և ջուլհակ Թորոսի խրճիթը: 
Սակայն այս խրճիթը մյուս տնակներից տարբերվում էր միայն նրանով, որ սրա պատերի կեսն ալիզից էր (կավի և հարդի շաղախից) և կտրանը երդիկ ուներ, որի գլուխը ծածկված էր կոտրած կարասի վերին մասով: 
Այդ երդիկի տակ էր ջուլհակի դազգահը, և այդ տեղից էր նա ձմեռը լույս ստանում կտավ գործելիս, որովհետև միակ պատուհանը շատ փոքր էր և դազգահից հեռու:

Ջուլհակ Թորոսը, որ մի ժամանակ շատ ժիր արհեստավոր էր, նստում էր իր նահապետական դազգահի առջև, ոտները կախում հորի մեջ, մաքոքը հինածի միջով աջ ձեռքից ձախն էր գցում, ձախից աջը, և վաղ առավոտից մինչև ուշ գիշեր խրճիթի խոր լռության մեջ լսվում էր ճախարակների միալար ճռճռոցը: 
Այժմ ծերացել էր, շատ էր ծերացել, մեջքը կորացել, կուզ էր դարձել, մորուքը սպիտակափառ փռվել էր կրծքին, սպիտակ թավ հոնքերը կախվել էին հանգած աչքերի վրա, ձեռքերը դողդողում էին և առանց ձեռնափայտի չէր կարողանում ման գալ: 
Ու չէր հիշում, թե երբվանից էր, որ դազգահը, կարծես խոր քուն մտած, կանգնած էր երդիկի տակ իր ցից-ցից սյուներով, առանց հինածի, որպես մի կմախք, չէր հիշում, թե երբվանից էր, որ ջահրան իր ծռված անիվով ընկած էր անկյունում անգործ, չէր հիշում, թե երբվանից էր, որ մասրաները փոշեթաթախ ընկած էին մութ պատի տակ թիթեղյա այն փոքրիկ լամպի հետ, որ գիշերները մխում էր դազգահի մոտ:

Այս էլ չէր հիշում, թե երբ էր մեռել կինը, թողնելով իր մի քանի զավակներից միայն մի աղջիկ, որ այժմ մոտ երեսուն տարեկան էր և իր միակ հույսն ու ապավենը այդ խորին ծերության հասակում: 
Մարթան էր նրան կերակրում, հագցնում իր ձեռքի աշխատանքով և չէր ամուսնացել միայն նրա համար, որ ծերունի հայրն անտեր — անտիրական չմնա: 
Նրա, ինչպես և համարյա ամբողջ թաղի կանանց, սովորական աշխատանքը հինած գործելն էր, որ նա վերցնում էր ասիական դերձակներից: 
Ամբողջ օրն աշխատում էր, աշխատում առանց դադար առնելու: 
Նրան միշտ կարելի էր տեսնել կամ դուրսը հարևան կանանց պես տան պատի տակ վիլալարը ձեռքին հինած հինելիս, կամ թել կծկելիս, կամ գուլուփայի վրա թել ետ տալիս և կամ թե տանը, թախտի վրա, դազգահի առջև նստած, գուլուփան ու թուրը ձեռքին, հինած գործելիս:

Տարօրինակ աղջիկ էր Մարթան: 
Ծիծաղ, ուրախ տրամադրություն ասած բանը կարծես բնավ ծանոթ չէր նրան. ծանրաբարո, սակավախոս, միշտ զգաստ, միշտ լուրջ, միշտ կենտրոնացած իր ներքին աշխարհի մեջ, ուր կարծես շարունակ պրպտում էր ինչ-որ ու չէր գտնում: 
Դեռևս մոր կենդանության ժամանակ, որ զարմանալի աստվածավախ կին էր, տարված ամեն տեսակ նախապաշարումներով, նա սովորել էր հավատալ սրբերին, որոնք այժմ մի-մի պաշտամունքի առարկա էին դարձել նրա համար: 
Նրա ամենապաշտելի սուրբը ս. Գևորգն էր, ուր ամառ-ձմեռ համարյա ամեն շաբաթ երեկո գնում էր համբուրելու, իսկ ամեն տարի աշնանը, այդ սրբի տոնի շաբթին ծոմ էր պահում — ամբողջ վեց օր ո՜չ հաց էր առնում բերանը, ո՜չ ջուր, իսկ յոթերորդ օրը հաղորդվում էր: 
Նույնիսկ մի անգամ ծոմապահությունից այնպես հիվանդացավ, որ քիչ մնաց մեռներ, բայց և այնպես շարունակում էր իրենը: 
Մեծ պասը պահում էր ամենայն սրբությամբ, իսկ զատկից մինչև համբարձումը երկուշաբթի օրերը չէր աշխատում, որ հարինք ցավը չտարածվի, և արտերը կարկտահար չլինեն: 
Միշտ այդպես էին արել հայրն ու մայրը, այդպես էլ շարունակում էր այժմ ինքը:

Նա հավատում էր դևերի և սատանաների, ալքերի և քաջքերի գոյության, թալիսմանների և ժողովրդական աղոթքների զորության: 
Երազի մեջ տեսած ամեն մի կենդանի կամ առարկա նրա համար որոշ, տխուր կամ ուրախ, պատահարի գուշակ էր, հոգ չէ, թե այդ երազները բնավ չկատարվեին:

Դեռևս մանուկ հասակում մորից լսել էր, որ ամեն մարդու աջ ուսի վրա հրեշտակ կա նստած, ձախ ուսի վրա — սատանա, նրանք շարունակ կռվում են իրար հետ. հրեշտակը մարդուն դեպի բարին է մղում, սատանան — դեպի չարը, ուստի քնելիս պետք է միշտ ձախ ուսի վրա պառկել, որ սատանան տակը մնա ջարդվի: 
Ու Մարթան այդպես էլ անում էր միշտ և հաստատ հավատացած էր, որ գիշերները ձախ ուսի վրա պառկելով սատանային տակն է գցում ջարդում և դրանով ուրախացնում բարի հրեշտակին:

Գարնան վերջին օրերից մեկում մեռավ Թորոսենց հեռու-մոտիկ ազգականներից մեկի թոքախտավոր տղան՝ Դարչո անունով: 
Մարթային եկան տարան, որ օգնի սևեր կարելու սգավորների համար: 
Երեք օր ու գիշեր մնաց Մարթան մեռելատանը և տուն դարձավ թաղման օրը, արդեն մութն ընկած ժամանակ, երբ ամենքն արդեն ցրվել էին: 
Հայրը նրանից շատ առաջ էր վերադարձել և խրճիթի շեմքին նստած սպասում էր նրան:

Մարթան մտավ, որ ճրագ վառի և մտնելուն պես այնպիսի մի ճիչ արձակեց, որ կարծես օձ խայթեց:

Այդ ճիչն այնքան սարսափելի էր, որ ծերունի հայրը համարյա թե երիտասարդական կորովով վեր թռավ տեղից և ներս ընկավ: 
Ու ներս ընկնելուն պես իրեն գտավ աղջկա գրկի մեջ:

— Վա՛յ, հայրիկ ջան, շնե՛րը, կատվանի՛քը, — կանչեց Մարթան սարսափահար, պինդ սեղմելով նրան իր գրկի մեջ պաշտպանություն որոնողի պես:

Հայրը հազիվ կարողացավ պահել իրեն նրա ծանրության տակ, շոշափեց նրա գլուխը և հարցրեց ծայր աստիճան զարմացած
— Մարթա ջան, ի՞նչ ես ասում:

— Շները, կատվանիքը, — կրկնեց Մարթան, և հայրը զգաց որ նա ամբողջ մարմնով դողում է:

— Ի՞նչ շուն, ի՞նչ կատու, որդի ջան:

— Հրեն... միսը քրքրում են...
— Ի՞նչ միս, որտե՞ղ:

— Հրեն թախտի տակը, թախտի տակը…
Ծերունին մի կերպ ազատեց իրեն աղջկա ցնցողաբար սեղմող ձեռքերից, մթության մեջ խարխափելով մոտեցավ սեղանին, որ ճրագ վառի, բայց թե ձեռքերն էին դողում և թե իրենից պոկ չեկող սարսափահար աղջիկը չէր թողնում, որ ազատ շարժումներ գործի: 
Վերջապես, սեղանի վրա երկար տապտպելուց հետո, գտավ լուցկու տուփը և մի կերպ վառեց լամպը: 
Ու երբ լույսի վրա նայեց աղջկան, զարմանքից քարացավ: 
Մարթայի դեմքը սարսափից ծռմռվել, այլանդակվել էր, աչքերը կարծես ուզում էին դուրս պրծնել խոռոչներից, հայացքն անմիտ էր, երեսին գույն չկար, և ինքն ամբողջովին դողում էր տերևի՝ պես:

— Մարթա ջան, էդ ի՞նչ ա հալդ, — ակամա բացականչեց ծերունին իր թույլ դողդոջուն ձայնով, — ինչի ես դողում:

— Շները, հայրիկ ջան, կատվանիքը... ախր միսը քրքրրում են թախտի տակը, — սարսափած կրկնում էր Մարթան, ձեռքով ցույց տալով թախտը:

— Հիսուսին ու Քրիստոսին, որդի ջան, շուն ու կատու չկա ըստեղ, աչքիդ ա երևում, — խաչակնքեց ծերունին:

Բայց Մարթան շարունակ կրկնում էր իր ասածը և, հորը պինդ կպած, սարսափահար աչքերը չէր հեռացնում թախտից:

Ծերունին մի կերպ ազատվեց նրանից, դողդոջուն ձեռքով վերցրեց լամպը, մոտեցավ թախտին, դրեց գետնին, կապերտի փեշը բարձրացրեց և աչք ածեց թախտի տակը:

— Դե դու էլ տես, ըստեղ ո՞ւր ա շուն ու կատու, — ասաց նա, դառնալով աղջկան:

Մարթան, առանց տեղից շարժվելու, ձեռքերը դրած ծնկներին, խոնարհվեց և չռած աչքերով հեռվից նայեց թախտի տակը, ուր բացի կավե կրակարանից, որ նրանք ձմեռը քուրսու տակ էին բանեցնում, փայտ կոտրելու կացնից և ավելից, ուրիշ բան չկար:

— Չկա՞, — հարցրեց նա կամաց ծոր տալով:

— Բա կա՞: 
Որ ասում եմ աչքիդ ա էրևացել…
Ծերունին կապերտի փեշն իջեցրեց, լամպը վերցրեց և տարավ դրավ սեղանի վրա:

— Նստի, բալա ջան, նստի: 
Մի քիչ սառը ջուր խմի, վախեցած ես:

Նա վերցրեց ջրի թասը, մոտեցավ պատի տակ կիսով չափ գետնի մեջ խրված կարասին, ջուր հանեց և բերավ դրավ աղջկա առջև:

Բայց Մարթան ձեռ էլ չտվավ: 
Այժմ հանգստացել էր և նստած էր աչքերը մի կետի հառած, գլուխը ձեռքերի մեջ առած, կարծես աշխատելով մտքերը հավաքել:

— Մեր թախտի տակը չէ, — շշնջաց նա երկար լռությունից հետո, — նրանց թախտի տակը... 
Խալխը որ քաշվեց, Դարչոյի մերն ասեց ինձ, որ մոզու միս հանեմ թախտի տակիցը, տանեմ գանջինումը պահեմ: 
Կռացա, որ հանեմ, տեսնեմ շներն ու կատվանիքը վրա են թափվել քրքրում... 
Ընե՛նց վախեցա, որ... ընե՛նց վախեցա...
— Ի՞նչ մոզու միս, — հարցրեց ծերունին:

— Դարչոյենք որ պահում ին... էն մատաղացուն, էլի, որ պըտի տանեին Բոլնըսի ս. Գևորգում մորթեին, որ Դարչոն լավանար:

— էն էին մորթել քելեխի՞ն:

— Բա՛:

— Վա՜յ, վա՜յ, — ասաց ծերունին գլուխը շարժելով: 
— Ետո դրուստ շուն ու կատվանիք ի՞ն:

— Եսի՛մ…	վախից սիրտս գնացել էր…	Ասին, թե ոչինչ չկա, աչքիս ա էրևացել…
— Աչքիդ ա էրևացել, բա աչքիդ, ոնց որ հըմի, — վրա բերեց ծերունին: 
— Վե կաց, բալա ջան, վե կաց, կողենքը գցի, քնենք: 
Իրեք օր ա չըրչարվել ես, շատ կըլես բեզարած: 
Հրես իմ քունն էլ ա տանում:

Եվ ծերունին, բոլորովին հանգստացած, հորանջեց:

Մի քանի օր Մարթայի վարմունքի մեջ մի առանձին տարօրինակ բան չէր նկատվում: 
Սովորականի պես առավոտները վաղ վեր էր կենում, փոքրիկ ինքնաեռը գցում, անկողինը հավաքում, թախտն ու հատակն ավլում, ամեն բան իր տեղը դնում ու նստում հինած գործելու մինչև ինքնաեռի եռ գալը: 
Հետո հոր հետ սուս ու փուս թեյ էր խմում ցամաք հացով և նորից գործի նստում մինչև ճաշ և մինչև երեկո: 
Բայց այնուհետև հայրը նկատեց, որ նա մենակ գործի նստած ժամանակ խոսում է ինքն իրեն, դեմքով ինչ-որ ծամածռություններ է անում, երբեմն ծիծաղում առանց որևէ առիթի, երբեմն էլ սգվորի պես մղկտալով մրմռում, լաց լինում: 
Մի օր էլ ծերունին դրսից ներս գալով տեսավ թախտը մի կողմն է քաշել ու կացնով քանդում է գետինը:

— Մարթա , էդ ի՞նչ ես անում, — բացականչեց նա զարմացած և վախեցած:

— Հանում եմ... հանում եմ, — ասաց Մարթան, կացինն ուժգին թափով զարկելով հողե հատակին:

— Ի՞նչը:

— Մոզին...
— Ի՞նչ մոզի:

— Մատաղացու մոզին... մատաղացու մոզին... ս. Գևորգի մոզին... քանի վախտ ա մզզում ա... բա մեղքը չի՞…	բա մեղքը չի ... բա թողանք, որ շներն ու կատվանիքը գզգզե՞ն...
Ասում էր ու հևալով քանդում գետինը շարունակ, հողը ցաքուցրիվ տալով շուրջը:

Ծերունին, տեղն ու տեղը քարացած, նայեց, նայեց, հետո մի «վայ» արավ և երկու ձեռքով թակելով գլուխը՝ շտապեց դեպի դուրս, հարևաններին օգնության կանչելու:

Չանցավ մի քանի րոպե, և արդեն ամբողջ թաղը դրնդում էր, թե «Թորոսանց Մարթան գժվել ա»: 
Էլ մեծ, էլ փոքր, էլ կին, էլ աղջիկ — ո՛վ ասես, բան ու գործ թողած, շտապում էր թամաշի: 
Թորոսենց խրճիթի ներսն ու դուրսն ասեղ գցելու տեղ չկար, իրար ճխլելով, իրար հրելով, իրար ոտ կոխ տալով ներս էին խցկվում հա խցկվում խրճիթի նեղ դռնից: 
Ձայների ժխորը բռնել էր ամբողջ փողոցը:

Մարթան նստած էր իր փորած գետնի վրա և, կացինը ձեռին, խելագարի անմիտ հայացքով նայում էր ներսը ճխտված կանանց և երեխաների ամբոխին: 
Շրթունքները շարունակ կրծում էր և դերիայի փեշը փաթաթում մատների վրա, ետ անում ու նորից փաթաթում: 
Նստած էր լուռ, բոլորովին ձայն չէր հանում, մինչև իսկ այն ժամանակ, երբ փորձում էին խոսեցնել: 
Մի քանի սրտոտներ փորձեցին կացինն առնել նրա ձեռից և վեր կացնել, բայց նա կացինը շեքը կոխեց, ամբողջ մարմնով կռացավ նրա վրա և սկսեց լաց լինել երեխայի պես, երբ նրա ձեռքից ուզում են խլել իր խաղալիքը:

Տեղահան արած թախտի ծայրին կծկվել, կուչ էր եկել ծերունի հայրը, կուզը ցցել, սպիտակ մորուքը թաղել ծնկների արանքին և մղկտում դառնագին:

Ներսը հավաքված կանայք նայում էին ծերունուն և նրա աղջկան խղճահարությամբ, կարեկցությամբ և մի տեսակ վախի զգացումով, որ ակամա պատում է մարդուն խելագարի հանդեպ: 
Եվ թեպետ ոչ ոք տեղից չէր շարժվում, բայց ամեն մեկի մեջ այդ վախի զգացումն այն աստիճան ուժեղ էր, որ բավական էր Մարթան հանկարծ վեր թռչեր տեղից և վրա պրծներ, իսկույն ամենքը գլխապատառ դուրս կփախչեին ճիչ ու ծկլթոցով:

Իսկ այն կանանց մեջ, որոնք ամբոխվել էին դուրսը՝ ներսը տեղ չլինելու պատճառով, տեղի էին ունենում հետևյալ խոսակցությունները,
— Աղջի Նատո, տեսնես ինչի՞ցն ա խելքից ըլել: 
Էփոն ասում ա, թե Դարչոյի հոգեառ հրեշտակն ա խփել, ջանի ղորթ ա՞:

— Դե եսի՛մ, որն էդ ա ասում, որն էլ ասում ա, թե Բոլսինիսի ս.Գևորգն ա բռնել:

— Ի՛, մեռնեմ նրա զորութենին. յանի էդ խեղճին բռնում ա ի՞նչ անի: 
Հանդիպսի կըլի եկած:

— Ասում են, թե Դարչոյենց թախտի տակը շներ ու կատվանիք են էրևացել աչքին:

— Դրուստ ա, դրուստ, — խոսակցությանը խառնվեց մի ուրիշը, որը ամենից անտարբեր, եկել էր ամենից ուշ և գուլպա էր գործում: 
— Օղորմածիկ Դարչոյի էն շաշ մերը Բոլնիսի ս. Գևորգի համար ետ դրած մոզին վեր ա ունում քելեխին մորթել տալի, մատաղացուն խաշլամի տեղ ուտացնում: 
Բա խելքը գլխին կնիկարմատն ըտենց բան կանի՞: 
Որ շաշ ա, շաշ, է՛լի: 
Քելեխին էդ մոզու խաշլամիցը որն ուտում են՝ ուտում, մնացածն էլ դնում թախտի տակը, պահում: 
Եննա, իրիկնապահին, խալխը որ քաշվում ա, Դարչոյի մերը Մարթին ասում ա, որ միսը թախտի տակից հանի, դնի գանջինումը: 
Մարթեն հենց կռանում ա, որ հանի, տեսնում ա շներ ու կատվանիք են թոփ ըլել մսի վրեն, քրքրում: 
Հա՜, ըստեղ սիրտը գնում ա վախից: 
Վրա են թափվում, ջուր ածում քրքրում, գջլտում, զոռով ետ բերում: 
Այ ըսենց ա ըլել բանը, թե որ դրուստն ուզում եք իմանա:

— Բա շուն ու կատու չի ըլե՞լ:

— Ի , շուն ու կատու, չէ մի ոտներ: 
Աչքին ա էրևացել:

Թաղի կանանց այցը վերջանալուց հետո հավաքվեցին Թորոսի հեռու-մոտիկ բարեկամ կանայք և սկսեցին խելք-խելքի տալ, թե ի՞նչ դարման անեն: 
Խորհրդակցությանը նախագահում էր հարևան խարազ Պետոյի այրի կինը — Օսանը, որը հայտնի էր իր լեզվագարությամբ և առանց որի գործոն մասնակցության թաղում ոչինչ չէր կատարվում: 
Օսանի առաջարկով որոշեցին դիմել տերտերի փեսա գրբաց և հեքիմ Գրիգորին, որը մեծ հռչակ էր վայելում նախապաշարված ժողովրդի շրջանում: 
Բերնե-բերան լեգենդներ էին պատմում նրա անվրեպ գուշակությունների և բժշկությունների մասին, այնպես որ տարվա բոլոր եղանակներին և շաբաթվա բոլոր օրերին նրա ընդունարանը լիքն էր լինում ամեն ազգի, ամեն հասակի ու սեռի, գլխավորապես կին այցելուներով, որոնք ժամերով հերթի էին սպասում: 
Այդպիսի պայմաններում հեշտ չէր նրան տանից դուրս բերել առանց խոշոր և կանխիկ վարձատրության: 
Թորոսը մի քանի գրոշներ ուներ հոգեպահուստ, մնացածը լրացրին սրտացավ բարեկամներից ոմանք, մի կլորիկ գումար կազմեցին, տվին Օսանի ձեռքը և ղրկեցին գրբաց Գրիգորի մոտ:

Գրբաց Գրիգորը սկզբում չեմուչում արեց, փողը քիչ համարեց, ասաց, թե ժամանակ չունի, վերջը, անսալով Օսանի ճարտար լեզվին, համաձայնեց և խոստացավ հետևյալ օրը ճաշից հետո այցելել հիվանդին:

Մոտ քառասուն տարեկան մսեղ մարդ էր նա, պստիկ ժպտուն աչքերով, կլորիկ, մաքուր սափրած կարմիր դեմքով, բաճկոնի տակ հագած դեղին չեսունչի արխալուղով, ոսկեզօծ նեղ քամարով և ձեռքին շարունակ մի կարճ համրիչ դեղին հատիկներով, որ նա ավելի շուտ ափից ափ էր նետում, քան հատիկները գցում:

Հետևյալ օրը ճաշից հետո նա կատարեց իր խոստումը և եկավ Օսանի առաջնորդությամբ: 
Նրա ճարպոտ դեմքից, մի քիչ ծուռ դրած գդակից և սովորականից ավելի ժպտուն աչքերից երևում էր, որ լավ կերել-խմել էր:

Եկավ, ու թաղը նորից զրնգաց: 
Այս անգամ հետաքրքրությունն ավելի մեծ էր, քան նախորդ օրը, երբ նոր էր տարածվել Մարթայի խելագարության լուրը: 
Թաղի կանայք, իրար ձեն տալով, վազում էին, որը ծծկեր երեխային խտտած, որը ոտաբոբիկ, որը շտապելուց չուստի մեկը մոռացած, մյուսը քարշ տալով ոտին, որը գլխի աղլուխի ծայրերը շտապ կապելով, որը կուրծքը կոճկելով: 
Ու ամենից առաջ, թաղի անթիվ երեխաները, համարյա թե տկլոր ու ոտաբոբիկ, թռչկոտալով ու ծկլթալով:

Դեռ նախորդ օրվանից, թախտը տեղահան անելուց և գետինը քանդելուց հետո, Մարթան բոլորովին հանգստացել էր, լեզուն փորը գցել և իր համար կար սուս ու փուս: 
Այժմ էլ, երբ գրբաց Գրիգորը մտավ, նա հանգիստ նստած էր թախտի վրա, արմունկը հենել ծնկանը, գլուխը դրել ափին և անթարթ նայում էր պատուհանից դուրս, կարծես խոր մտածմունքի մեջ ընկղմված:

Գրբաց Գրիգորին հարգանքով և պատկառանքով առաջարկեցին խրճիթում գտնված երկու հատիկ հնաձև աթոռներից մեկը: 
Նստեց և սկսեց մանրամասն հարցուփորձ անել: 
Սկսեցին իրար կտրելով, իրար ուղղելով, որը սկզբից, որը վերջից, որը միջից պատմել ամբողջ եղելությունը:

Գրիգորը նստած էր գդակը ետ գցած ճակատից, աթոռի մեջքին ետ ընկած, ձեռքերը դրած կրծքին, համրիչի հատիկները մեկ-մեկ գցելով, և լսում էր, նայելով մերթ Մարթային, որը նստած էր անշարժ նույն դիրքում, և մերթ դռան կողմը, որտեղից մեկը մյուսի հետևից կամացուկ, իրար հրելով ու փսփսալով ներս էին մտնում թաղի կանայք և տապ անում իրար քամակի:

Եղելության պատմությունը լսելուց հետո Գրիգորը վեր կացավ, աթոռն առավ և գնաց նստեց ուղղակի Մարթայի առջև:

Մարթան վերջապես շարժվեց, նստեց ուղիղ և սկսեց խոր դիտել նրան հոնքերը կիտած. հետո հանկարծ հոնքերը վեր նետեց. լեզուն հանեց, ծափ տվավ և սկսեց ծիծաղել:

Խելագարի այդ վարմունքի վրա մի փռթկոց բարձրացավ թամաշաչի կանանց մեջ:

Գրիգորը սակայն ոչ մի ուշադրություն չդարձրեց խելագարի այդ վարմունքի վրա, համրիչը հանգիստ կերպով գցեց արխալուղի գրպանը, մյուս գրպանից հանեց մետաքսե թաշկինակի մեջ խնամքով փաթաթած ինչ-որ մի բան և սկսեց կամաց-կամաց բաց անել հնությունից և շատ գործածելուց մաշված ու կեղտակալած կաշեկազմ մի փոքրիկ ու հաստ գրքույկ էր, որ նա անվանում էր «Սողոմոնի գհրք»: 
Երկար ժամանակ ծանր ու բարակ թերթելուց հետո վերջապես կանգ առավ մի երեսի վրա և սկսեց կարդալ կամացուկ:

Խրճիթում բոլոր շշուկները դադարեցին, և ամենքը լարված լսողություն դարձան:

Մարթան նույնպես առաջվա պես սուս էր արել, հոնքերը կիտել և անմիտ հայացքը հառել Գրիգորի շրթունքներին: 
Բայց ջանցավ մի քանի րոպե, երբ հանկարծ նա երկու ձեռքով պինդ զարկեց ծնկներին, վեր թռավ տեղից, իրեն ներքև գցեց և ուզեց դուրս փախչել:

Խելագար աղջկա այդ նոր վարմունքի վրա խրճիթում տիրող հանդիսավոր սպասողական դրությունը մեկեն սոսկալի ժխորի փոխվեց: 
Սարսափահար ամբոխը ճիչ ու աղաղակով գցեց իրեն դեպի դուռը, բայց դուռն այնքան փոքր էր և ամենքն այնքան ճխտված էին իրար, որ համարյա ոչ ոք չկարողացավ իսկույն տեղից շարժվել, բացի դռան մոտ կանգնածներից, որոնք դուրս փախան գլխապատառ: 
Մինչև որ մյուսների համար էլ ճանապարհ կբացվեր դուրս փախչելու, Օսանը և մի քանի ուրիշ սրտոտներ բռնեցին խելագարին, որ փորձում էր կծել նրանց ձեռքերը, տարան նորից նստեցրին թախտի վրա և գրբացի հրամանով թոկով կապեցին նրա ձեռքերը հետևից:

Խրճիթը դատարկվեց թամաշաչի կանանցից և երեխաներից:

— Դուռը կողպեցեք, էլ օչ ովի չթողաք մտնի, — հրամայեց գրբաց Գրիգորը, որ այժմ լուրջ և մտազբաղ կերպարանք էր առել: 
— Ի՞նչ ա. մայմուն խո չե՞ն խաղացնում ըստեղ:

Դուռը փակվեց: 
Խրճիթում մնացին, բացի իրեն Գրիգորից, խելագարից և նրա ծերունի հորից, Օսանը և այն մի քանի սրտոտները, որոնք բռնել էին Մարթային:

* * *
Գրբաց Գրիգորը նստեց իր առաջվա տեղը, Մարթայի առջև, և նորից սկսեց թերթել «Սողոմոնի գիրքը»: 
Խելագարն այժմ նստած էր առաջվա պես հանգիստ, առանց նույնիսկ բողոքելու, որ ձեռքերը կապել են: 
Խրճիթում առժամանակ կատարյալ լռություն էր տիրում: 
Այնինչ դրսից լսվում էր կանանց ամբոխի գժվժոցը, երեխանց կանչն ու աղմուկը: 
Փոքրիկ պատուհանը ծեփվել էր դրսից ներս նայող հետաքրքիր դեմքերով ու պսպղուն աչքերով, այնպես որ առանց այն էլ կիսախավար խրճիթը համարյա թե մթնել էր:

Նոր էր սկսել գրբաց Գրիգորը համապատասխան աղոթքը քթի տակ փնթփնթալ, երբ Մարթան նորից գժության նշաններ ցույց տվավ: 
Սկզբում ձեռքերը ձիգ ու միգ արավ, որ կապանքից ազատի, հետո տեսնելով, որ չի կարողանում, սկսեց ոտները բալդի-բալդի անել, ոլոր-մոլոր գալ և բղավել ու անիծել:

Գրիգորը գլուխը երերեց, գիրքը ծածկեց և վեր կացավ:

— Տե՛ս, տե՛ս, ինչ են անում նզովվածները, — ասաց նա խորհրդավոր կերպով, դիտելով Մարթայի խելագար շարժումները: 
— Ետ արեք ձեռքերը, բալքի հանգստանա:

Մարթայի ձեռքերը ետ արին, և իսկապես որ նա հանգստացավ և այժմ սկսեց միայն լաց լինել:

— Բա ես գրբաց Գրիգորը չեմ ըլի, թե որ թողնեմ էս խեղճին ըտենց չարչարեք, — ասաց Գրիգորը նույն խորհրդավոր եղանակով՝ հայտնի չէ ում հասցեին, և հրամայեց, որ մի թաս ջուր բերեն:

Թասով ջուրը բերին: 
Գրիգորն առավ և դրեց թախտի վրա, Մարթայի առջև:

— Մի պստիկ ըրեխա չկա՞, կանչեցեք գա:

Օսանը դուռը բաց արեց, դրսից ներս կանչեց թաղի երեխաներից մեկին, որի հագին բացի մի կեղտոտ շապիկից ուրիշ բան չկար, և շտապեց դուռը նորից փակել մի քանի կանանց երեսին, որոնք օգտվելով այդ հանգամանքից, ուզում էին ներս պրծնել:

Գրիգորը երեխայի ձեռքից բռնեց, տարավ նստեցրեց թախտի վրա և թասով ջուրը քաշեց նրա առջև:

— Իստակ մում չունե՞ք, բերեք մի ջուխտ:

Թորոսը դողդոջուն ձեռքերով թարեքից հանեց երկու հատ դեղին լղարիկ մեղրամոմ, որից նա ամեն կիրակշտեքին վառում էր իր դազգահի վրա, և տվավ գրբացին:

Գրիգորը մոմերը կպցրեց թասի պռնկին իրար դիմաց և դարձավ ներկաներին՝ դեմքի անսովոր խորհրդավոր արտահայտությամբ:

— Բա ասիլ չեք, էս խեղճի փորը սատանեք են մտել...
— Ո՞նց թե սատանեք, — դուրս թռավ ամենքի բերանից:

— Սատանեքը ո՞նց կըլեն, պոզավոր ու պոչավոր, իսկական սատանեք եմ ասում, հանաք չկարծեք:

Զարհուրանքը տիրեց ներկաներին, մի քանիսը նույնիսկ երեսները խաչակնքեցին: 
Ծերունի Թորոսը խո տեղն ու տեղը քարացավ, նա միայն անատամ բերանը բաց արավ և երկայն մորուքը տմբտմբացնելով, առանց այն էլ ծերությունից առաջ ընկած գլուխն ավելի առաջ տարավ դեպի գրբաց Գրիգորը և հարցրեց.
— Ետո ...
— Ետո ի՞նչ: 
Ետո էն, որ իրեք հատ են ու շատ էլ չար: 
Խո տեսաք, երկու հետ, հենց որ սկսեցի աղոթքը կարդալ, ոնց գժվացրին: 
Ուզում են էս խեղճին տանեն ջուրը գցեն:

Գրբաց Գրիգորի այդ խոսքերի վրա խեղճ ծերունու գլուխը սկսեց ավելի շարժվել:

— Ա՜ քե մատաղ, — բացականչեց նա լալագին ձայնով, — ախր սատանեքը սրա փորն են մտնում, ի՞նչ անեն:

— Բա. Գևորգի հմար ետ դրած մատաղացուն մեռելի քելեխին մորթելը հանաք բան եք կարծո՞ւմ. բա սուրբն անպատիժ կթողնի՞ էդ տեսակ բանը:

— Լավ, մեռնեմ իրան, սա էր մորթիլ տվի՞լ, որ սրան ա պատժել:

— Դու գիտում չես, բիձա ջան, սուրբն արդարին ա բռնում, որ մեղավորները խելքի գան, իրան ընդդեմ բան չանեն: 
Համա դու դարդ մի անի, — ավելացրեց Գրիգորը խրախուսիչ ժպիտով խփելով ծերունու ուսին, — ես էս ա, լավացնելու եմ: 
Ինձ գրբաց Գրիգոր կասեն, սատանեք չէ, Սադայելն էլ գա, իմ ձեռքից պրծնիլ չի: 
Դե, հըմի սկսենք:

Նա հրամայեց, որ երկու հոգի նստեն Մարթայի աջ ու ձախ կողմը, որպեսզի, եթե նրա փորի մեջ նստած սատանաները, ո՜վ գիտե, նորից վեր թռցնեն նրան, որ տանեն ջուրը գցեն, բռնեն նրան, չթողնեն փախչի:

Օսանը և մի ուրիշը նստեցին Մարթայի այս ու այն կողմը: 
Թորոսը տեղավորվեց թախտի ծայրին: 
Իսկ ինքը Մարթան նստած էր հանգիստ, միանգամայն անտարբեր, թե ինչ են ասում և անում իր շուրջը:

Գրիգորը մոմերը վառեց, նստեց իր առաջվա տեղը, աթոռի վրա, նորից բաց արավ «Սողոմոնի գիրքը» և ասաց.
— Հըմի ես աղոթքը վրա իրեք անգամ կկարդամ, սատանեքը մեկ-մեկ դուրս կգան, կընկնեն էս թասի ջուրը:

Համա մենք տեսնիլ չենք, մենակ էս ըրեխեն կտեսնի, չունքի անմեղ ա: 
Պստիկ, — դարձավ նա թասի առջև ծալապատիկ նստած երեխային, — մտիկ արա էս ջրին. աչքդ հեռացնես ոչ, հենց որ տենաս սատաները մեջն են ընկնում, իմաց արա ինձ: 
Իմացա՞ր:

Երեխան տմբտմբացրեց գլուխը և աչքերը չորս շինած հառեց թասի ջրին:

Գրիգորն սկսեց կիսաձայն կարդալ, նայելով մերթ գրքին, մերթ Մարթային և մերթ երեխային: 
Ներկաներին տիրել էր նախապաշարվածներին և սնոտիապաշտներին հատուկ այն սրբազան երկյուղածությունը, որով նրանք սպասում են հրաշքի, այդ տրամադրությունը սակայն ավելի նման էր ներքին սարսափի, որովհետև գործը վերաբերում էր սատանաներին: 
Սպասողական դրության մեջ նրանք ևս իրենց կողմից նայում էին մերթ գրբացի շրթունքներին, մերթ Մարթային և մերթ երեխայի առջև դրած թասին, երևի մտածելով, թե գուցե իրենք էլ տեսնեն սատանաներին, բայց անշուշտ ոչ ոքի մտքով չէր անցնում, թե ինչքան փոքր պիտի լինեն այդ սատանաները, որ տեղավորվեն և խեղդվեն թասի ջրի մեջ:

Իսկ Մարթան նստած էր լուռ ու անշարժ և այնքան լուրջ, որ ոչ ոք չէր կարծի, թե խելագար է: 
Նա աչքերը հառել էր վառած մոմերին, որոնք, ըստ երևույթին, նրա խանգարված ուղեղի մեջ մութ հիշողություններ էին հարուցանում իր առողջ ժամանակվա նախապաշարված-բարեպաշտական կյանքից, խաչերից ու սրբերից:

Այնինչ կանանց ամբոխի ժխորը շարունակվում էր դուրսը, միանգամայն հակապատկերը ներկայացնելով խրճիթում տիրող հանդիսավոր-սպասողական լռության, որը խանգարվում էր միայն գրբացի կիսաձայն ընթերցումով: 
Պատուհանի ապակիները ավելի էին ծեփվել հետաքրքիր դեմքերով, ըստ երևույթին դուրսն էլ զգացել էին, որ ներսն ինչ-որ խորհրդավոր բան է կատարվում:

— Հը, մեջը չընկա՞ն, — երկար ժամանակից հետո հարցրեց գրբացը երեխային, ընթերցումն ընդհատելով:

Երեխան առանց աչքերը հեռացնելու թասի ջրից գլուխը բացասական կերպով շարժեց:

— Ղայիմ են նստած, է՛, — ասաց Գրիգորը և շարունակեց ընթերցումը:

Անցավ դարձյալ հինգ րոպե:

— Հը՞, էլի չընկա՞ն:

— Չէ, — պատասխանեց երեխան:

Երրորդ անգամ կրկնվեց նույն հարց ու պատասխանը, անպիտան չար սատանաները ոչ մի պայմանով չէին ուզում դուրս գալ Մարթայի փորից և թասի ջրի մեջ խեղդվել:

Թորոսը, Օսանը և մյուսները մի տեսակ հարցական հայացքով, կարծես խոսքը մեկ արած, լուռ նայեցին իրար երեսի, պարզ էր, որ կասկածի ու թերահավատության առաջին շողն էր այդ, որ վայրկենապես լուսավորեց նրանց խավար միտքը:

Գրիգորն իսկույն զգաց այդ ու մինչդեռ ներքին շփոթմունքը զսպած՝ չէր իմանում ինչ անի, որ դուրս գա իր անհաճո դրությունից, Մարթան հանկարծ չանչ արավ նրա վրա, փչեց հանգցրեց մոմերը և սկսեց բարձրաձայն ծիծաղել իր խելագար ծիծաղով:

Գրիգորը ճարպկորեն օգտվեց այդ հանգամանքից:

— Տեսա՞ք, — ասաց նա դառն ժպիտով. — էս ինքը չէր, է. էդ էն նզովյալներն էին, որ հանգցրին — մթամ թե բանի տեղ չենք դնում քո աղոթքը: 
Դե որ ըտենց ա, հըմի ես գիտամ...
Նա պատվիրեց, որ թասը վերցնեն, «Սողոմոնի գիրքը» փաթաթեց թաշկինակի մեջ, գրպանը կոխեց և վեր կացավ:

— Կարա՞ք մի լախտի կամ մաթրախ ճարեք:

Այդ տարօրինակ պահանջը մի նոր զարմանքի առիթ տվավ ներկաներին:

— Լախտի ... մաթրա՞խ, — հարցրին այս ու այն կողմից:

— Հա՛, հա՛, լախտի կամ մաթրախ, որն ուզում ա ըլի — մեկ ա:

— Ընչի՞ հմար, — հարցրեց Թորոսը ինչ-որ վատ բան գուշակելով:

— Դե հըմի ես նստեմ ձեզ մին-մին պատմե՞մ, թե ընչի համար, — հանկարծ բղավեց Գրիգորը գրգռված ավելի իր անաջողությունից, քան թե այդ հարցուփորձից: 
— Ասում եմ ճարեցեք՝ ճարեցեք, թե չէ, էսա, կթողնեմ կգնամ:

Ու մինչդեռ, նրա բարկությունից վախեցած, Օսանն ու մյուսները փսփսալով խորհրդակցում էին իրար հետ, թե որտեղից ճարեն լախտին կամ մաթրախը, նա նորից գոռաց անհամբեր:

— Դե շո՜ւտ. ես խո կարալ չեմ ըստեղ տասը սհաթ նստի, հրես որտեղ որ ա, կմթնի:

Օսանը, կիսատ թողնելով խորհրդակցությունը, շտապեց դուրս՝ ասելով, «էսա, գնում եմ ճարեմ», բայց բավական ժամանակ անցավ, մինչև որ վերադարձավ մի մաթրախ ձեռքին:

Գրիգորը մաթրախն առավ և հրամայեց, որ ամենքը դուրս գնան:

Այս բանն ավելի մեծ կասկած զարթեցրեց, բայց ոչ ոք չհամարձակվեց ձայն-ծպտուն հանել, որովհետև Գրիգորն այն աստիճան դաժան կերպարանք էր առել, որ կարծես այն քաղցրախոս և ժպտերես մարդը չէր այլևս: 
Միայն Թորոսն էր, որ համարձակորեն հարցրեց,
— Ես է՛լ:

— Ամե՜նքդ, ամե՜նքդ: 
Դու էլ, ա՜յ լակոտ, — դարձավ Գրիգորը երեխային, որ համարձակ ցցվել էր նրա առջև, ըստ երևույթին սպասելով, թե մի նոր պաշտոն պիտի հանձնեն իրեն:

Ամենից առաջ դուրս թռավ երեխան: 
Այնուհետև սուս ու փուս մեկը մյուսի հետևից դուրս գնացին Թորոսը, Օսանը և մյուսները:

— Էդ խալխին էլ քշեցեք ակոշկի մոտից, օչ ովի թողնեք ոչ մտիկ անի, — գոռաց նրանց հետևից Գրիգորը և դուռը փակեց:

* * *
Թորոսը մեծ անհանգստությամբ և մութ կասկածները սրտում նստեց հենց այնտեղ, դռան մոտ գետնի մեջ խրված սալ քարի վրա, երկայն մորուքը կախելով չորիկ-մորիկ ծնկների արանքում, իսկ Օսանը մտազբաղ դեմքով սկսեց հեռացնել կանանց ամբոխը պատուհանի մոտից, միևնույն ժամանակ կցկտուր պատասխաններ տալով չորս կողմից իրեն ուղղված անհամբեր հարցուփորձերին: 
Նույն հարցուփորձերով շրջապատել էին երեխային և մյուսներին, որոնք ներկա էին եղել խրճիթում կատարվածին: 
Սատանաների անունն իր ազդեցությունը գործեց. ոմանք երեսները խաչակնքեցին, ոմանք ահ ու դողով բռնված կարկամեցին, ոմանք էլ թերահավատներից՝ քթերը վեր քաշեցին, ասելով «սատանեք, չէ մի, ոտներ»: 
Բայց ընդհանուր ժխորն այժմ միանգամից դադարեց: 
Հետաքրքրությունն իր գագաթնակետին էր հասել, այժմ անհամբեր սպասում էին, թե ի՞նչ պիտի կատարվի ներսը, խրճիթում:




 --------------------------------------- 


Իսկ խրճիթն առժամանակ խորհրդավոր լռություն էր պահպանում:

Մեկ էլ հանկարծ ներսից մի սարսափելի ճիչ լսվեց, որին հետևեցին սրտամաշ աղաղակներ:

Փողոցը մի րոպե քարացավ: 
Հետո սաստիկ իրարանցում ընկավ:

Օսանը, որ մեջքը պատուհանի կողմն արած ոչ ոքի մոտ չէր թողնում, արագ շուռ եկավ և ձեռքերն այտերի մոտ բռնած ներս նայեց ապակուց:

Ամբոխը վրա վազեց դեպի պատուհանը:

Ներսից աղաղակները լսվում էին միալար և քանի գնում՝ սաստկանում էին: 
Մեջ ընդ մեջ լսվում էին ինչ-որ բութ բանի դիպչող հարվածներ, կարծես ճիպոտով կապերտ էին թափ տալիս և ամեն մի հարվածին հետևում էր գրբացի հատու ձայնը, որ ասում էր, «ասա սատանեքի անունը, ասա սատանեքի անունը...»:

— Վու՜յ, քոռանամ ես, աղջի, ծեծում ա մաթրախով, ծեծում, — ճվաց Օսանը և երեսն ավելի պինդ կպցրեց ապակուն:

— Հա, էլի՛, հա, էլի՛, աղջի, — ասաց մի ուրիշ կին, որ նույնպես աչքերը չռած նայում էր պատուհանից ներս: 
— Վո՛ւյ, վո՛ւյ, ոնց ա թակում, ձեզ մեռնեմ... 
Քա՛, քա՛, քա, ձեռներն ու ոտներն էլ կապել ա թոկով... 
Վո՛ւյ, վո՛ւյ, վո՛ւյ, ո՛նց ա թեփռին-թեփռին գալիս, ձեզ մատաղ...
Ու, այլևս չկարողանալով դիմանալ, նա սկսեց ծեծել պատուհանը, հետո դարձավ դեպի ամբոխը և աղաղակեք;
— Աղջի, ի՞նչ եք ըստեղ փետացել, գնացեք բաց անիլ տվեք դուռը, սպանեց, է՛, սպանեց էն խեղճ աղջկան...
Բայց մինչ զարմանքից քարացած ամբոխը տեղից կշարժվեր, Օսանն ամենից առաջ վազեց դեպի դուռը և սկսեց ծեծել: 
Նրան հետևեցին ուրիշները: 
Եվ բազմաթիվ ձեռքերի կատաղի հարվածներ էին, որ իջնում էին հնությունից փայտոջիլներով ծածկված խարխուլ դռան տախտակներին: 
Այդ հարվածների ձայնը, ներսից լսվող Մարթայի աղեկտուր աղաղակները, դուրսն ամբոխված կանանց և երեխաների դժվժոցը մի կատարյալ Սոդոմ-Գոմոր էին դարձրել փողոցը:

Թորոսը վեր էր կացել նստած տեղից և իր երերուն ոտների վրա հազիվ կանգնած, ծեր գլուխը հազիվ տմբտմբացնելով, ապուշի պես նայում էր մեկ սրան, մեկ նրան և հարցնում.
— Ինչ՞ա, ինչ՞ա...
* * *
Այդ միջոցին այրի Օսանի պսակած տղան, որին թաբախ ման ածող Ցական էին ասում (նա շրջիկ մրգավաճառ էր), տուն դարձավ դատարկ թաբախը գլխին, կշեռքն ուսին, չիբուխը բերնին: 
Նա մի րոպե կանգ առավ իրենց դռան առջև, անտարբեր նայեց փողոցում աղմկող կանանց ամբոխին, կարծելով, թե կանացի սովորական մի կռիվ է, որպիսին համարյա թե ամեն օր պատահում էր թաղում, բայց տեսնելով, որ դա սովորական ղալմաղալներից չէ, այլ ինչ-որ մի արտակարգ բան է կատարվում, թաբախը դրեց գետնին, կշեռքը հանեց ուսից, թասակի հետ գցեց թաբախի մեջ և, չիբուխը հանելով բերնից, հարցրեց մոտ վազող կնոջը.
— Էս ի՞նչ խաբար ա:

Կինը, չափազանց հուզված, կցկտուր խոսքերով պատմեց նրան եղելությունը:

— Էն Մարթեն ա բղավո՞ւմ, — հարցրեց Ցականը ուշադիր լսելուց հետո:

— Հա բա՜, հա բա՜, — պատասխանեց կինը լացակումած: 
— Սպանեց էն խեղճին, սպանեց ծեծելով: 
Դուռն էլ, տեսնում ես, քանի վախտ ա, չի բաց անում...
Ցականը հանգած չիբուխը թափ տվեց կռան վրա և, խրելով մեջքի կաշու գոտկի մեջ, առանց շտապելու, սակայն լայն քայլերով դիմեց դեպի Թորոսենց խրճիթի դուռը, որը դեռևս ծեծում էին կատաղի թափով:

— Դեսը մի, տեսնեմ, — ասաց նա: 
Նրան իսկույն ճանապարհ տվին:

Իր ֆիզիկական ուժի վրա վստահ մարդու հանգստությամբ նա մոտեցավ, մի ձեռքը գցեց դռան տակը, ուր տախտակներից մեկի ծայրն անձրևներից փտել ընկել էր, մյուսով բռնեց երկաթի փականքից, բարձրացրեց և միանգամիս դուռը կրնկահան ներս շպրտեց խրճիթը:

Նա մտավ և նրա հետևից ներս թափվեց ամբոխը:

Նրա աչքի առջև բացվեց հետևյալ տեսարանը. Մարթան ձեռքն ու ոտքը կապած կողքի վրա ընկած էր թախտի վրա, սպիտակ աղլուխն ընկել էր գլխից և դեմքը ծածկվել ցաքուցրիվ մազերի մեջ, այժմ այլևս չէր ճչում, չէր շարժվում, այլ միայն նվում էր ֆիզիկական ցավերից հոգնած: 
Նրա մոտ կանգնած էր գրբաց Գրիգորը մաթրախը ձեռին, քրտնքակոխ և հևալով: 
Դռան կրնկահան ընկնելը, և խրճիթն ամբոխով լցվելն, ըստ երևույթին, այնքան անսպասելի էր նրա համար, որ նա միանգամից գունատվեց և տեղն ու տեղը մնաց քարացած:

Թորոսը հազիվ ոտները շարժելով մոտեցավ թախտին և, խոնարհվելով աղջկա վրա, շշնջաց աղեկտուր ձայնով,
— Բալա ջան, որդի ջան...
Օսանը և մի քանի ուրիշ կանայք, սիրտ առած Ցականի ներկայությունից, վրա թափվեցին և սկսեցին արձակել Մարթայի կապանքները, ասելով
— Վայ քո սիրտը չմեռնի, էս ոնց ա կալուկապ արել... 
Ցականն իր երկայն ու մեկ հասակով ցցվեց վախից և շփոթմունքից տեղն ու տեղը ցամաքած Գրիգորի առջև: 
Նրա աչքերը վառվում էին ներքին զսպած վրդովմունքից:

— Էս ի՞նչ ես արել, — ասաց նա, ցույց տալով Մարթային, որի ձայնը քանի գնում նվազում էր: 
— Ըսենց ես լավացնո՞ւմ դու հիվանդներին:

— Բա որ աղոթքը կտրում չէր, — թոթովեց Գրիգորը:

— Ի՞նչ աղոթք:

— Սատանեքին քշելու աղոթքը:

— Ի՞նչ սատանեք, տո : 
Ես էլ խո կնիկարմատ չեմ, որ ուզում ես խաբի: 
Խո չես ուզում էս սըհաթին բուրդդ գզեմ: 
Ըսենց անաստոձ բան կըլի՞, որ դու ես արել:

— Բա գժին լավացնելը ո՞նց ես ուզում:

— Հըմի՜, քո խելքով, սա գիժ ա ու դու խելոք, է՜լի: 
Տո, քու խելքդ հրես էս չի՞, էնքան ծեծել ես, որ քիչ ա մնում մեռնի: 
Աղոթք ու սատանեք ասում ա: 
Տո անտեր-մունդռիկ, բա մի մարդավարի փեշակ չկա՞ր, որ գնացել ջադուբազ կնկա փեշակ ես բռնե՞լ: 
Բա էլ ի՞նչ ես գդակ գնում գլխիդ, գնա լաչակ ծածկի, է՜լի: 
Փո՜ւ, ես քո մարդ ասողին ինչ ասեմ: 
Որտեղից էլ մոգոնել ա, թե սատանեք են մտել փորը: 
Մի հարցնող ըլի — ի՞նչ ա սատանեն, ո՞րտեղից ա մտել, ընչի՞ ա մտել: 
Տո, թե սատանա ես ուզում, հրեդ տեղն ու տեղդ սատանա ես, էլի, որ սուտ-սուտ բաներով խալխին խաբում ես, փողերը ցնցլում, փորդ տռզացնում:

— Սուտ-սուտ բաներով, բա ի՞նչ, — վրա բերին մի քանի կանայք, սրտապնդված Ցականի համարձակ խոսքերից:

— Ինչքա՞ն ես առել, դրուստ ասա, — շարունակեց Ցականը, — էդ մաթրախը հլա մի դեսը տու... ու առանց սպասելու, որ գրբաց Գրիգորը ինքը տա, մաթրախը խլեց նրա ձեռքից և կրկնեց.
— Ասա, ինչքա՞ն ես առել:

— Քսան մանեթ, Ցական ջան, քսան մանեթ, — կանչեցին ձայներ:

— Հլա ասում էր քիչ ա, — ավելացրեց Օսանը, որ մյուս կանանց հետ դեռևս զբաղված էր Մարթայով:

— Հլա քիչ ա, հը՞, — աչքերը ոլորելով Գրիգորի վրա, գլուխը երերեց Ցականը: 
— Քսան մանեթ... 
Տո, ես սաղ օրը թրև եմ գալի քուչերը, օրը մի ջուխտ չուստ եմ մաշում, շատ բղավելուց բողազս ցավում ա, թաբախից շլինքս փետացել ա, քիչ ա մնում կոտրվի, ու մի քսան շայի անջաղ եմ դատում, որ օղլուշաղս պահեմ, — դու քու սուտ աղոթքի ու գրի հմար քսան մանեթ ես առնո՞ւմ, էն էլ ո՞ւմից (Ցականը բռնեց Թորոսի թևից և առաջ քաշեց), — սրանի՞ց, էս նաչար հալևորի՞ց: 
Բա չամաչեցի՞ր սրա սպիտակ միրքիցը, բա էս սուրբ միրուքը խռով չկենա՞ քու գլխին: 
Քու լավացրածն էլ էս չի՞ (Ցականը դարձյալ մատնացույց արավ թախտի վրա կիսամեռ ընկած Մարթային), ձենը անջաղ ա դուս գալի, էնքան ես ծեծել:

Իսկապես Մարթան այնքան նվաղել էր, որ թույլ հառաջանքի հետ հազիվ էին լսվում նրա բերնից դուրս թռչող խոսքերը. «Վայ, մեռա... վայ, մեռա...»:

— Հանի էս սըհաթին քսան մանեթը, թե չէ, տեսնում ե՞ս էս մաթրախը, կոթն էլ հետը կկոտրեմ վրեդ: 
Հը, ի՞նչ ես փետացել, հանի՛, քեզ ասում եմ, — գոռաց Ցականը աչքերը կրակ կտրած:

— Ախպեր, ի՞նչ ես ուզում ինձանից, — խոսեց վերջապես գրբաց Գրիգորը, չուզելով այդպես շուտ անձնատուր լինել, առանց իրեն արդարացնելու: 
— Ես խո զոռով չեկա, չէին ուզում՝ չէին կանչի, փողն էլ խո զոռով չառա, չէին ուզում՝ չէին տա: 
Այ հարցրու, է՜լի. ես գալիս ի՞, հազար ու մի աղաջանք-պաղատանքով չբերի՞ն:

— Հըմի չես ուզում տա, է՜լի, — հանգիստ լսելուց հետո ասաց Ցականը չարագուշակ ձայնով և մաթրախը բարձրացրեց:

Կինը, որ կանգնած էր կողքին, վրա ընկավ նրա թևին.
— Վո՛ւյ, Ցական ջան, — շշնջաց նա վախեցած, — կանիծի...
— Տո, դե՜նը գնա հա՜, — ասաց Ցականն արհամարհանքով, թևը խլելով կնոջ ձեռքից: 
— Կանիծի…	Ես մեկ սրա աղոթքին եմ հավատում, մեկ էլ անեծքից վախենում: 
Սուտ խո չի ասում. էս դիփ ձեր բաներն ա: 
Կնիկարմատներ չե՞ք հավի խելքով: 
Դուք որ չըլեք, էս ջադուբազները ո՞րտեղից կըլեն... 
Հը՜, ի՞նչ ես ասում, — դարձավ նա գրբաց Գրիգորին, — տալիս ե՞ս, թե չէ:

Գրբաց Գրիգորը դեռևս տատանվում էր. երևում էր, որ շատ դժվար էր նրա համար քսան ռուբլուց զրկվելը, բայց մի կողմից Ցականի բռնած սպառնական դիրքը, մյուս կողմից այն վախը, որ բռնել էր նրան, տեսնելով իր «բժշկության» հետևանքը, ստիպեցին նրան հնազանդվել:

— Որ զոռի ես կանգնել, կտամ, ճարս ի՞նչ, — ասաց նա ձեռքը կոխելով բաճկոնի ծոցի գրպանը: 
Այնտեղից հանեց կաշվե մի հաստ թղթապանակ, համրեց քսան ռուբլին և, տալով Ցականին, ավելացրեց. — տալիս եմ, համա իմաց կաց, որ արածդ մարդավարութին չի: 
Ափսոս իմ ժամանակը, էսքան վախտ, որ իմ տանը նստած ըլեի...
— Դե էլ շատ մի՜ խոսա, — ընդհատեց նրան Ցականը, — փասա-փուսեդ քաշի գնա:

Գրբաց Գրիգորը գդակը քաշեց աչքերին և, ամոթից ու անզոր կատաղությունից գունատ, կանանց ծաղրական ժպիտների տակ դիմեց դեպի դուռը:

— Համա չկարծես, թե էդ ա, պրծար, — կանչեց նրա հետևից Ցականը. — թող մի էս աղջիկը չլավանա քու դամղեքից... իմ մարդավարութինը, դու էն վախտը կտեսնաս...
Մարթան թեև շուտով լավացավ մաթրախի խարաններից, բայց մի քանի ամսից հետո մեռավ նույն խելագար դրության մեջ: 
Նրան շուտով հետևեց և ծերունի հայրը:

Իսկ գրբաց Գրիգորը մինչև օրս էլ շարունակում է իր արհեստը՝ առաջվա պես ժպտուն աչքերով և կարմիր այտերով:

1880
ՍԱՔՈՒԼՆ ՈՒԽՏ ԳՆԱՑ
Դուրգար Սաքուլը կամաց բաց արեց դուռը և ներս մտավ:

Նրա կինը՝ Նատոն, թևերը մինչև արմունկները քշտած պպզած էր հատակի վրա և լվացք էր անում կոծկած թաբախում: 
Բուխարու մեջ կասկարայի վրա դրած կաթսայի տակ մի քանի բարակ փայտ էր ծխում: 
Հողե հատակի վրա բավական ցեխ էր գոյացել և լվացքի սապնոտ ջուրը տեղ-տեղ գուբ էր կապել: 
Սենյակի օդը հագեցած էր խոնավության, սապնաջրի և ծխի գարշ հոտով: 
Թախտի վրա դրած օրորոցի մեջ քնած էր ծծի երեխան:

Կինը նայեց մարդու հիվանդոտ, թախծալի երեսին, և նրա սիրտը ճմլվեց: 
«էլի լավ չի» — մտածեց նա և վշտահար մնաց նայելիս մարդու երեսին:

Սաքուլը դուռը ետ դրեց, գնաց դեպի թախտը, մութաքեն առաջ քաշեց և պառկեց:

— Մի բան գցի վրես, — ասաց նա թույլ ձայնով և ոտները կուչ ածեց:

Նատոն սապնոտ ձեռները սրբեց, վեր կացավ, բարձրացավ թախտը, ցեխոտ չուստերը թողնելով գետնին, ծալքից հանեց բավական մեծ ու հաստ մի վերմակ և ծածկեց մարդուն:

— Լավ ծածկի, ջանս սրթսրթում ա, — ասաց Սաքուլը, վերմակը գլխին քաշելով:

Նատոն վերմակի ծայրերը ներս կոխեց կողքերից, որ բաց տեղեր չմնան:

— Ուզում ես, մի լըհեր էլ ծածկեմ, — ասաց:

— Ծածկի:

Նատոն բերեց մի ուրիշ վերմակ էլ գցեց նրա վրա և նորից կողքերը տապտպեց: 
Այժմ Սաքուլը ոտով-գլխով կորած էր վերմակների տակ: 
Նատոն լվացքը մոռացած՝ առժամանակ նստած մնաց մարդու մոտ: 
Կարճ, թախծալից լռությունից հետո վերմակների ծայրերը ետ քաշեց մարդու երեսից և շշնջաց.
— Սաքո՞ւլ:

Սաքուլն աչքերը բաց արեց և նայեց նրան հարցական՝ հայացքով:

— Բա չգնացի՞ր հիվանդանոց:

— Գնացի:

— Ի՞նչ ասեցին:

— Տասը շայի են ուզում:

— Բա ասում են, ով չունի՝ չեն ուզում:

— Ասեցին պոլիցիցը ան տերտերիցը թուղթ բեր, որ չունես:

— Ետո, գնացի՞ր պոլիցեն:

— Սև գրողը տեսնի պոլիցի երեսը, նրանց «զավթրի» գլուխը ո՞վ ունի:

— Դե տերտերի մոտ կգնայիր:

— Տերտերի հերն էլ ընտեղ անիծեմ: 
Նոր չէ՞ր, որ տեսա մեյդանումը փորը ցցած: 
Տասը շային ի՞նչ ա, ասում ա, ջահել մարդ ես, մի օր որ բանես, ասում ա, տասը շայի չէ, իրեք մանեթ էլ կվեկալնես: 
Ախր, տեր հայր, ասում եմ, ջանս չի գալիս: 
Լավ, ասում ա, հանաք եմ անում, կիրակի օրը ժամ արի, ասում ա, կտամ:

— Ա՜յ, նրա ջանը դուրս գա, — սրտով բացականչեց Նատոն: 
— Էդ հալով մինչև կիրակի ո՞նց մուլափ տաս: 
Քելեխ ըլեր, ձեռաց ո՞նց վազ կտար:

Ու լռեց դաղված սրտով: 
Եվ երկար ժամանակ անասելի վշտով նայում էր մարդու մաշված, դեղնած դեմքին, որի վրա հիվանդությունը մեռելային անզգայություն էր դրոշմել: 
Երեք ամբողջ տարի է, որ այդ անհասկանալի հիվանդությունը օր-օրի վրա հալում, մաշում է Սաքուլին: 
Էլ դեղ չմնաց, որ փորը չածեց, էլ հեքիմ չմնաց, որին չդիմեց: 
Օրեր ու շաբաթներ խաչերի դռանն անցկացրին, մատաղներ մորթեցին, կարմիր ու սպիտակ հագցրին, բայց և այնպես ոչի՛նչ, ոչի՛նչ չօգնեց: 
Ընդհակառակը՝ Սաքուլն օր-օրի վրա վատացավ, հիվանդությունն ավելի խոր բնակալեց: 
Սկզբներում էլի քիչ ու միչ կարողանում էր բանել, բայց վերջին ժամանակներն ուրագը մի քանի անգամ վրա անելուց հետո շունչը կտրվում էր և սիրտն այնպես արագ բաբախում, որ կարծում էր, թե դուրս պիտի պրծնի բերնից: 
Այդ երեք տարվա ընթացքում նրանք քանդվեցին, քարը քսվեցին, տանն էլ ոսկեղեն ու արծաթեղեն չմնաց գրավ դրին, ժամանակին չկարողացան թափել — կորցրին, ավելորդ բաները ծախեցին-ծախծխեցին, հետո պարտքերի մեջ թաղվեցին և այսօր, երբ երթևեկ հիվանդների քաղաքային բուժարանում կանոնավոր դեղ ու դարման անելու համար «տասը շայի» են ուզում, չկա:

Նատոն մի ծանր թառանչ քաշեց:

— Սաքո՞ւլ, — շշնջաց նորից: 
Սաքուլն աչքերը բաց արեց:

— Սոված չե՞ս:

— Չէ:

— Ախր ոչ երեկ, ոչ էսօր զադ չես առել բերանդ, մի բան էլ ա կե, որ ու ունենաս: 
Հեղնարանք մատաղ են բերել, քեզ հմար եմ պահել, վեր կաց, կե: 
Ազին էլ հրես փռնիցը հացերը կբերի:

— Որ չեմ ուզում, ի՞նչ ուտեմ:

— Հաջաթ չի, զոռով կե: 
Թե չէ, բերանդ ըտենց հուպ տված խո ջլիս հալից կընկնես: 
Վեր կաց:

— Էէ՛հ, — նեղսրտությամբ արտասանեց Սաքուլը և աչքերը նորից փակեց:

Նատոն կրկին հառաչեց և կարճ ժամանակ նստած էր լուռ ու վշտահար մտածմունքի մեջ:

— Հա՛, Սաքուլ ջան, — հանկարծ ասաց նա, ըստ երևույթին, մի բան հիշելով: 
— Առավոտն ուզում էի պատմեմ քեզ, վեր կենամ տեսնեմ գնացել ես: 
Գիշերս ախր մի զարմանալի էրազ տեսա: 
Մթամ թե դու ըտենց թախտի վրա պառկած ես, մեկ էլ տեսնեմ մի կարմիր ձիավոր թուրը ձեռին նի ընկավ ու վրա պրծավ քեզ: 
«Ի՞նչ ես պառկել, ասում ա, ընչի չես գալի: 
Էս սըհաթիս թրովս կտամ, ասում ա, կես կանեմ, թե չես էկել»: 
Ու թուրը ղորթ, որ վրա չբերե՛ց: 
Հա՛, ըստեղ ես զարթեցի: 
Սիրտս ընենց լքլքոցն էր ընկել, որ կարծում էի՝ ղորթ էր: 
Հըմի, Սաքուլ ջան, ասում եմ, Ազին որ գա, բացանողի մոտ ղրկենք: 
Ես ի՞նչ գիտամ, բալի էլի խաչիցն ես, ու անմեղ տեղը քեզ պտի փչացնես դեղերով:

— Տո, էլի խաչ, — վրա բերեց Սաքուլը դառն հանդիմանությամբ:

— Վո՛ւյ, ըտենց մի ասի, Սաքուլ ջան, խաչը կնեղանա, — ասաց Նատոն վախեցած: 
— Ղորթ ա, խաչերի դուռը շատ ենք ման եկել, համա ի՞նչ կա որ, էս մեկն էլ փորձենք: 
Ախր չես իմանում, է , իմ օրումս ըսենց ափաշքարա տեսած չեմ. կասես էս նըմուտին էլ կանգնած ա աչքիս առաջը ձիուն նստած, թուրը հանած: 
Հը՞, Սաքուլ ջան, Ազին որ գա, ղրկե՞նք:

Սաքուլն արդեն ծածկել էլ աչքերը ձանձրացած:

— Է՛հ, արեք, ինչ ուզում եք, — ասաց նա խորին անտարբերությամբ:

— Հա՛, Սաքուլ ջան, ղրկենք, ղրկենք:

Օրորոցի երեխան լաց եղավ:

Նատոն վեր կացավ, գնաց չոքեց օրորոցի մոտ, նախ սկսեց օրորել, հետո որ տեսավ ձայնը չի կտրում, ծիծը բերանը դրեց և, մի ձեռքով օրորոցը գրկած, մտախոհության մեջ ընկավ աչքերը մի կետի հառած:

* * *
Դուռը բացվեց: 
Կապույտ սուփրի մեջ հացերը շալակին, տնքտնքալով մտավ Ազին — Սաքուլի մայրը, կարճահասակ, չորացած պառավ մի կին, վշտահար, խորշոմած բարի դեմքով: 
Հետևից մտավ նրա թոռը — չորս-հինգ տարեկան վտիտ մի աղջիկ, ձեռներով երկու հաց իրար վրա պինդ սեղմած կրծքին: 
Հացերից մեկը, տակինը, սահել էր ներքև և սպառնում էր ընկնել: 
Նա վազելով հասավ թախտին, բարձրացավ ոտների ծայրերի վրա և հացերն անվնաս դրեց թախտի ծայրին:

— Ըհը, հըլա չէր պառկել, — տխուր քրթմնջաց պառավը, տեսնելով որդուն թախտին: 
— Ասա, որ կարում չես, էլ խի ես ծեքծքալի դուրս գնում:

Շալակի հացը դրեց թախտի վրա և կամաց դարձավ հարսին.
— Աղջի քնած ա՞:

— Գիտում չեմ, նոր զարթուն էր, — պատասխանեց Նատոն:

Պառավը մոտեցավ որդուն և խոնարհվեց նրա վրա:

— Սաքուլ ջան:

— Հը՜:

— Քնած չե՞ս:

— Չէ:

— Ո՞նց ես:

— Է՛հ, եսի՞մ ոնց եմ:

— Տաք-տաք հաց եմ բերել, վե կաց կե:

— Օ՛հ, զահլա տարաք, է՜լի, — ջղայնոտությամբ արտասանեց Սաքուլը վերմակների տակից և շուռ եկավ մյուս կողքին:

Պառավը, խորին վշտով համակված, մի կարճ ժամանակ խոնարհված մնաց որդու վրա, հետո մի ծանր թառանչ քաշեց, գնաց բաց արեց կապոցը և սկսեց թեժ-թեժ հացերը փռել թախտի վրա, որ սառչեն: 
Այժմ սենյակի մեջ տարածվեց տաք-տաք հացերի ախորժալի հոտը:

— Աղջի, բա հիվանդանոց չի գնացե՞լ, — կամաց հարցրեց հարսին, որ ծիծ տալը վերջացնելով, սկսել էր օրորել երեխային:

Նատոն պատմեց, որ հիվանդանոցում առանց չքավորության վկայականի չեն ընդունել ձրի: 
Պատմեց և այն, որ տերտերն ասել էր, թե վկայականը կիրակի օրը կտա:

— Այ, տափը դնեմ նրա գլուխը, — վրդովված բացականչեց բարի պառավը: 
— Բա նա հոգի ունի: 
Էս հալին ո՞նց մնա մինչև կիրակի, աղջի. ըսօր երկուշաբթի ա ախր, հը՛:

— Դե ես ի՞նչ գիտամ, — տխուր ու հուսահատ պատասխանեց հարսը և օրորոցը մի կողմ քաշեց, որովհետև թախտի մի տախտակը խիստ ճռճռում էր նրա տակ: 
— Աղջի արի մի օրորի, է՛, լվացքս մնաց, — դարձավ նա աղջկան, որը թաժա հացից մի կտոր կտրած ախորժակով կծոտում էր:

Փոքրիկ աղջիկը բարձրացավ թախտը, ծալապատիկ նստեց օրորոցի մոտ և մի ձեռքով սկսեց օրորել երեխային, իսկ մյուսով շարունակում էր կծոտել հացը:

Նատոն իջավ թախտից, մերկ ոտներին հագավ չուստերը, բայց լվացքին դիմելուց առաջ նստեց սկեսոր մոտ և փսփսաց նրա ականջին.
— Ազի ջան, արի մի ձեռաց գնա բացանողի մոտ, տենանք ի՞նչ կասի էն իմ էրազի հմա, առավոտը որ քեզ պատմեցի: 
Այ կտեսնես, թե ս. Գևորգը չըլի էն ձիավորը:

— Դե ես ի՞նչ գիտամ, որդի, — վշտահար արտասանեց պառավը: 
— Ս. Գևորգն էլ էն էր, որ գնացինք, մատաղն էլ էն էր, որ մորթեցինք, ճար չըլավ ու, — մեռնեմ նրա ոտին:

Եվ պառավը երկյուղածությամբ բռնված, ծանր հառաչեց:

— Չէ, Ազի ջան, Ազի, հոգուդ մեռնեմ, վե կաց հենց հիմիսկևեթ գնա, — աղաչեց հարսը: 
— Այ, մի աբասի ունեմ, տամ:

Նատոն դերիայի գրպանից շտապով հանեց թաշկինակը, ետ արեց ծայրին կապած մի քսանկոպեկանոց և տվեց սկեսորը: 
Պառավը, լուռ ու մտախոհ, դրամը կապեց իր բռնոթոտ, դեղնած թաշկինակի մեջ, գրպանը կոխեց, ծածկեց իր խունացած սև շալը և դուրս գնաց:

***
Անցավ մոտ երեք ժամ: 
Նատոն պարզաջրել էր լվացքը և փռում էր փողոցում կապած թոկի վրա, որ վերադարձավ սկեսուրը:

— Վեր կացա՞վ, աղջի, — հարցրեց պառավը:

— Չէ. ընենց լավ քնած ա որ, — պատասխանեց Նատոն և իր կողմից հարցրեց. — ընչի՞ էսքան ուշացար:

Պառավը վրայից վերցրեց շալը և նստեց դռան մոտ գետնին ամրացրած նստարանի վրա:

— Ըսկի ճար ու ճամփա կա՞ր որ, — ասաց նա: 
— Ինչքան մուշտարի ունի քոռացածը, տունը զմփում էր:

— Յանի լավ իմացա՞վ, ազի ջան, — հարցրեց հարսը:

— Ընենց մին-մին ետ ասեց, ոնց որ մեր տանը նստած ըլեր:

— Ի՜...
— Քու արևը:

Նատոն արագ նստեց սկեսոր կողքին:

— Ի՞նչ ասեց, — հարցրեց նա չափազանց հետաքրքրված:

— Որ ասեմ, ասում ա, կորուստ ա կորուստ չի. որ ասեմ, ասում ա, ճամփորդ ա՝ ճամփորդ չի: 
էս ով-որ որ ա, ոչ ըրեխա յա, ոչ ծեր: 
Էս ինչ ա, ասում ա, առաջն ընկած ուրագ ա, թե ինչ — չեմ գիտում, համա ինչ արած, ասում ա, որ խեղճը ձեռումը ղվաթ չունի վե կալնի:

— Ի՛, ղո՞րթ, ազի ջան, — բացականչեց Նատոն զարմանքից տարված:

— Էն աստոձը: 
Ափսուս, ասում ա, ըժում ի՜նչ լավ ադամ — որդի ա, է: 
Էս ե՞րբ ա, ասում ա, հիվանդացել, որ ըսենց թել ա կտրվել: 
Հրես պարզ ըրևում ա, էլի, ասում ա. ունեցած-չունեցածը դեղ ու դարմանի ա տվել, համա զադ չի դառե: 
Էս ովքե՞ր են, ասում ա, էրկուսը պստիկ են, մեկը — մենձ: 
Էս մենձը քիրն ա, ասում ա, թե կնիկը, շատ ա դարդ անում: 
Հրես մեկն էլ կա, ասում ա, պառավ ա. սա էլ ա, ասում ա, շատ տարակուսած: 
Դե էս էլ դու ես, է՛լի, ասում ա, ի՞նչ ես շատ զահլա տանում:

— Վույ, ղորթ, Ազի ջան, — բացականչեց Նատոն, որի աչքերը վառվում էին ծայրահեղ զարմանքով և հիասքանչումով:

— Ղորթս ո՞րն այ աղջի: 
Ասում ա, է՛լի, ընենց մին-մին ետ ասեց քոռացածը, ոնց որ մեր տանը նստած ըլի:

— Ըժո՞ւմ:

Ըժում... էս ի՞նչ ա, ասում ա, ձիավոր ա՞, թե թևավոր, համա հողեղեն չի: 
Հրես-հրես, ասում ա, պռնկներից կրակ ա թափվում, կասես թոնիր ըլի: 
Դե խաչ ա, է՛լի, ասում ա, ես խո իմաստուն չեմ, ասում ա, որ ամեն բան դրուստ իմանամ: 
Ո՞ւմ համբուրող ա, ասում ա, ս. Սարգսի, թե ս. Գևորգի, ուխտ պտի գնա: 
Դե ուրիշ ի՞նչ ասեմ, ասում ա, էս ա, էլի:

— Վույ, մեռնեմ ս. Սարգսի էլ, ս. Գևորգի էլ օղորմութենին, — արտասանեց Նատոն և, աչքերը երկինք գցած, ջերմեռանդությամբ խաչակնքեց երեսը: 
— Տեսա՞ր, էրազս ղորթ դուրս էկավ: 
Քոռանամ ես, անցկացած տարին դոխտուրների հետևից ընկանք, չգնացինք Թելեթ ու հըմի տեսնում ե՞ս...
— Հա՛, էս էլ ասեց, — ընդհատեց նրան պառավը, մտ՜աբերելով բացանողի պատվերը, — իրեք օր ու գիշեր, ասում ա, պտի պառկած մնա խաչի տակը. օճորքը երկինքը պտի ըլի, ասում ա, կողինքը գետինքը, չունքի, ասում ա, հրեղեն—, թևավոր ձիավորը թռչում ա երկնքի ու գետնքի մեջտեղը:

Նատոն նորից ու ավելի ջերմեռանդությամբ խաչակնքեց երեսը և ասաց վճռական կերպով.
— Ես էս ա, մում եմ ետ դնում Թելեթի ս. Գևորգի հմար, մեռնեմ նրա սուրբ զորութենին:

Նա վեր կացավ, շտապելով փռեց լվացքի վերջին կտորները և ներս գնաց սենյակը: 
Սկեսուրը հետևեց նրան:

Նատոն չուստերը թողեց ցեխոտ հատակին, բարձրացավ թախտը, պատի մեջ գտնված պահարանից հանեց երկու դեղին մեղրամոմ, զգուշորեն, որպեսզի թախտի տախտակները չճռճռան ոտի տակ, մոտեցավ քնած ամուսնուն, մոմերը պտույտ տվեց նրա գլխի վերևը, հետո նույն զգույշ քայլերով իջավ, հագավ չուստերը և մոմերը տարավ դրեց բուխարու գլխին, ուր երևում էին ամեն շաբաթ գիշեր վառվող մոմերի սևացած հետքերը:

* * *
Հիվանդը տնքաց և շարժվեց վերմակների տակ: 
Պառավը մոտեցավ նրան.
— Սաքո՞ւլ:

— Հը՜:

— Զարթուն ե՞ս:

— Հա:

— Գնացի ախր բացանողի մոտ:

Սաքուլը վերմակների ծայրերը ետ քաշեց երեսից և հետաքրքրությամբ նայեց մոր աչքերին.
— Հա-ա՛: 
Ի՞նչ ասեց:

Նրա կարմրատակած թաց երեսից և տենդոտ, պլպլացող աչքերից երևում էր, որ քնի մեջ կազդուրիչ քրտինք էր եկել:

— Վո՛ւյ, էդ ի՜նչ լավ ա ըլել, Սաքուլ ջան, հրեդ քրտինք ա էկել, — մոտ վազելով բացականչեց Նատոն ուրախացած և, իսկույն իր գլխի սպիտակ աղլուխն առնելով, սրբեց ամուսնու երեսի քրտինքը: 
— Բաց չըլես, Սաքուլ ջան, բաց չըլես, — ավելացրեց նա և սկսեց տապտպել վերմակների ծայրերը նրա շուրջը: 
— Ընենց լավ իմացել ա, Սաքուլ ջան, որ արմացք: 
Ազի ջան, մի պատմի, է՜:

Պառավը ծալապատիկ նստեց որդու մոտ և սկսեց ավելի մանրամասնորեն պատմել բացանողի գուշակությունները:

Նատոն նստել էր մարդու ոտների մոտ և շարունակ նայում էր նրա դեմքին, կարծես ստուգելու համար, թե բացանողի ճիշտ գուշակությունն արդյոք նրա՞ն ևս նույն զարմանքն ու հիացմունքն է պատճառում, ինչ որ իրեն:

Սաքուլը լսում էր լուռ և, ըստ երևույթին, անտարբեր, միայն չորացած շրթունքներն էր լպստում:

Փոքրիկ աղջիկը մի ոտով օրորում էր օրորոցը և տիկնիկ էր խաղում: 
Այդ տիկնիկն ինքն էր շինել, մի տափակ կոճակի վրա սպիտակ փալաս էր փաթաթել, կոճակը կարի սև թելով կապկպել էր մի փոքրիկ փայտի ծայրին, փայտին հագցրել էր դերիայի պես իր ձեռքով կարած մի փոքրիկ տոպրակ, և տիկնիկը կազմ ու պատրաստ խաղում էր նրա ձեռքին: 
Սրա տիկնախաղն էլ պարզ էր, ինչպես իր տիկնիկը, շրթունքներով ճղճղացնում էր պարերգի պես մի բան և ձեռքերով պար էր ածում տիկնիկը թախտի վրա:

— Հըմի ի՞նչ ես ասում, որդի ջան, գնում ե՞նք Թելեթ, թե չէ, — հարցրեց պառավը պատմությունը վերջացնելուց հետո:

— Ընչո՞վ գնանք, է՛, — ասաց Սաքուլը: 
— Տասը շայի չունեմ, որ հիվանդանոցումը տամ, Թելեթ ո՞նց գնանք: 
Էլի քիչ-քիչ մի էրկու թուման հերիք չի:

— Ի՜, Սաքուլ ջան, ըտենց մի ասի, խաչը կնեղանա: 
Էրկու թումանն ի՞նչ ա, որ չես կարա միկից ճարի: 
Կգնաս, աստծու օղորմութենով կլավանաս, կգաս կբանես, պարտքդ էրկու շաբթումը կտաս:

Սաքուլը երկար ժամանակ չէր համաձայնում նոր պարտք անելու, քանի որ արդեն բավական հին պարտքեր ուներ վճարելու: 
Բացի դրանից, նրա վիճակը տեսնելով, ո՞վ էր գժվել պարտք տալու նրան:

— Տունդ գրավ դի, գլուխը քարը, տունը ջանիցդ խո լավ չի՛, — ասաց Նատոն:

— Դու էլ բան ասացիր, — նկատեց Սաքուլը ջղայնացած:

— Բալքի չլավացա, մեռա, ընչո՞վ եք թափելու: 
Հաց շատ կճարեք, ա՜յ, ուտելու, որ տան քրեհ էլ քաշեք: 
Էս մի քնձռոտ տունն ա էլի՛, թողեք էս էլ ա մնա ձեզ, որ քուչումը չմնաք:

— Էհ, ընչե՞ր ես ասում, Սաքուլ ջան, որդի ջան, — բացականչեց պառավը մեղմ կշտամբանքով: 
— Էդ ի՞նչ ասելու բաներ են, որ ասում ես: 
Մի քիչ էլ մեզ խեղճ արի, է, սիրտներս կրակ ես գցում, փթոթում:

Եվ պառավի բարի վշտահար աչքերը թաց եղան:

— Դա ըսկի աստված ունի որ, — բեկբեկ ձայնով արտասանեց Նատոն և գլխի աղլուխի ծայրը սեղմեց աչքերին:

Մի րոպե սենյակում ճնշող լռություն տիրեց: 
Լռել էր նույնիսկ փոքրիկ աղջիկը և, տիկնիկը գոգին դրած, երեխայական հետաքրքրությամբ նայում էր տատին, մորը, հորը...
— Լավ, էս մեկն էլ թող ձեր ասածն ըլի, — վերջապես համաձայնեց Սաքուլը, որ ինքն ևս զգացել էր իր վերջին խոսքերի ծանրությունը:

* * *
Երեկոյան դեմ նա գնաց իրեն լավ ծանոթ մի կապալառուի մոտ, որն ամբողջ քաղաքի հյուսների, որմնադիրների և մշակների շրջանում հայտնի էր Սերգեյ Ստեփանիչ կամ պարզապես աղա Սերգո անունով:

Սերգեյ Ստեփանիչը, — խոշոր արտաքինով, խոշոր բեղերով, մոտ հիսուն տարեկան մի տղամարդ, սև ատլասի արխալուղով, որի վրա հուրհրատին էր տալիս ժամացույցի ոսկի հաստ շղթան, — նստած էր մի նոր հսկայական շինության բակում իրար վրա դարսած հաստ տախտակների վրա, արխալուղի վրայից հագած ամառվա վերարկուի փեշերը գոգին հավաքած, և «տերողորմյան» ձեռքին՝ դիտում էր օրվա վերջին աշխատանքները: 
Տասնյակ վարպետներ և մշակներ ղժվժում էին կիսաշեն պատերի գլխին, տախտակամածների վրա, բակի մեջ, ցեմենտի տակառների, ավազի, հողի, ցեխի, գաջի ու կրի կույտերի և բուրգեր կազմած աղյուսների շուրջը: 
Մի շատ բարձր պատի գլխին որմնադիրներից մեկը — մի պարսիկ — փափախը գլխին, մայր մտնող արևի կարմիր ճաճանչներով ողողված, համ շարում էր պատը, համ կլկլացնում մի բայաթի շատ ախորժալուր տենորով:

— Ուստա Սաքո՞ւլ, — բացականչեց Սերգեյ Ստեփանիչը:

— Հա աղա ջան:

— Տո, էդ ի՞նչ ա հալդ, էլի հիվանդ ե՞ս:

— Հա, աղա ջան:

— Տնաշեն, բա ո՞նց չլավացար մինչև հըմի: 
Ըսկի դեղ-մեղ անում ե՞ս:

— Ընչոր ունեի, դիփ դեղի ու հաքմի տվի ու, ես ի՞նչ գիտեմ: 
Էս անտեր ցավը մտել ա ջանս, դուրս չի գալիս:

— Բա ըսկի չե՞ս բանում:

— Թե որ լավ եմ ըլում, ընչի չէ, մին-մին բանում եմ, համա դե մին-մին բանելով ի՞նչ կըլի: 
Մի տուն օղլուշաղ պահելը դժար ա, աղա:

— Այ, թե ուզում ես, բան շատ ունեմ, ըստեղ էլ, ուրիշ տեղ էլ, արի բանի:

— Ուզում եմ, ո՞նց չեմ ուզում, աղա. այ, սրանց որ տեսնում եմ (Սաքուլը ձեռքով ցույց տվավ շուրջը), ջանս կրակ ա ընկնում, համա որ էս անտեր ձեռներումս հարաքաթ չկա:

— Բա ընչի ես եկել:

— Եկել եմ, որ... — կմկմաց Սաքուլն աչքերը վայր թողնելով և չվերջացրեց:

— Որ էլի փող ուզես, չէ՞:

— Հա, աղա ջան, — արտասանեց Սաքուլը՝ խեղճ-խեղճ նայելով նրան:

— Բա էն առաջվա տասը մանեթը:

— Դե էն առաջվա տասը մանեթն էլ... դե, իհարկե, — նորից կմկմաց Սաքուլը և ավելացրեց, — թե որ...
— Ի՞նչ թե որ,
— Թե որ... ես ի՞նչ գիտամ, գրավ կուզես...
— Ի՞նչ գրավ:

— Դե գիտաս էլի, աղա ջան, մի տուն ունեմ...
— Տուն էլ ասում ա: 
— Սերգեյ Ստեփանիչն անկեղծ զվարճությամբ ծիծաղեց, կայտառ պատանու պես վեր թռավ տեղից և ձեռքով թափ տվավ քամակը: 
— Տո, տանդ որ մի քացի տամ, շուռ կգա: 
Բան ունես, բան ասա:

— Դե, ի՞նչ ասեմ, աղա, էդ ա, ինչ որ ունեմ: 
Ուզում ես առ, չես ուզում՝ ասա գնա Քուռն ընկի: 
Ուրիշ ճար չունեմ, աղա:

Սերգեյ Ստեփանիչը նորից ծիծաղեց:

— Վա՜յ, խեղճ իմ Սաքուլ, ի՜նչ լավ մարդ ես, — ասաց բարեսրտությամբ խփելով նրա ուսին: 
— Դու ինձ էս ասա, էլի ինչքա՞ն ես ուզում:

— էլի որ մի քսան մանեթ տաս, աղա...
— Քսա՞ն մանեթ: 
Տո, քսան մանեթն ի՞նչ ա, քսան մանեթին մեկ փչեցի, հանգավ, — շարունակեց ծիծաղելով Սերգեյ Ստեփանիչը:




 --------------------------------------- 


— Դե, հլա քսան մանեթ էլ հերիք ա, աղա, — նրա խոսքերից սրտապնդված ասաց Սաքուլը, — ու թե որ վերջը... 
Սերգեյ Ստեփանիչը հանկարծ լուրջ դեմք ընդունեց:

— Է, էդ չըլավ, էդ չըլավ, ուստա Սաքուլ, — շտապեց ընդհատել նրան: 
— Քսան մանեթն էլ որ տալիս եմ, Սաքուլ ջան, հոգուս խաթեր եմ տալիս, չունքի լավ մարդ ես, լավ ուստա ես, ինձ հմար շատ ես բանել, համ էլ խմող չես:

— Աստված քեզ երկար կյանք տա, աղա ջան: 
Ես էլ քու հացը շատ եմ կերել, շնորհակալ եմ. դե ինչ ասեմ, աղա ջան, թե որ լավացա, չմեռա, էն ես գիտամ էլի:

— Դե, հըմի մի քիչ սպասի, հրես շաբաշ կանեն, կգնանք ինձ մոտ մի վեքսիլ կգրենք յառսուն մանեթի, — էն առաջվա տասը մանեթն էլ հետն եմ ասում, — ու վերջը, երբ որ կլավանաս կամ փողը կտաս, կամ փողի տեղ կբանես: 
Հը, լավ չեմ ասո՞ւմ, — հարցրեց Սերգեյ Ստեփանիչը, տեսնելով, որ Սաքուլը, վեքսիլի անունը լսելով, մի քիչ մտատանջության մեջ ընկավ:

— Դե ոնց որ ուզում ես, աղա ջան, — ասաց Սաքուլն ականջի հետևը քորելով:

— Չէ, դո՞ւ ոնց ես ուզում: 
Վեքսիլ նրա հմար եմ ասում, որ տան գրավը ղալմաղալ բան ա — էլ նատարիուս, էլ կոլպ — չի, էլ պոշլինի, — օրեր կքաշի, համ էլ անմեղ տեղը ծախսեր կգնա:

— Լավ, թող վեքսիլ ըլի, — համաձայնեց Սաքուլը:

* * *
Հետևյալ օրն ևեթ Նատոն մի քանի արշին սպիտակ միտկալ գնեց, շապիկ կարեց և հագցրեց Սաքուլին արխալուղի վրայից, իսկ մի քանի օրից հետո «թելեժկեն» բարձած, իրենք էլ երեխաներով վրեն նստած՝ առավոտյան վաղ բռնեցին Թելեթի ճանապարհը: 
«Թելեժկի» հետևը ոտներից պինդ կապկապած՝ պառկած էր մատաղացու ոչխարը և գլուխը դրած «թելեժկի» ճռճռացող տախտակներին իր ոչխարամիտ հայացքով նայում էր հետևից երկար ու մեկ ձգվող արևակեզ փոշոտ խճուղուն:

Երկար քարքարոտ ճանապարհը, «թելեժկի» տատանումը, տոթ եղանակը բոլորովին ուժասպառ արին Սաքուլին, այնպես որ, երբ ճաշի դեմ Թելեթ հասան, մոր և կնոջ օգնությամբ հազիվ կարողացավ իջնել «թելեժկից» և, ոտները քարշ տալով, գնաց նստեց հսկայական ընկուզենու տակ երկայն նստարանի ծայրին:

Նույն ընկուզենու ընդարձակ հովանու տակ քառակուսի տախտակամածի վրա հավաքված էին զուգված-զարդարված մի խումբ տիկիններ, օրիորդներ և դպրոցական տղաներ ու աղջիկներ թիֆլիսեցի հարուստ բազազների, բախկալների ու գինեվաճառների ընտանիքներից, որոնք ծառաներով ու աղախիններով եկել բռնել էին վանքի ամենալավ սենյակները ոչ այնքան իբրև ուխտավոր, որքան իբրև ամառող: 
Նույն տեղը առանձնակի նստած էին իրար կողքի գյուղի երկու քահանաներ, ամեն մեկի ձեռքին մի հովանոց, և աչքերը քաղցած գայլերի պես տնկել էին դեպի ուխտավորների բնակարանների երկայն պատշգամբը, որտեղ աղախինները և ծառաները սուրճի պատրաստություններ էին տեսնում սպիտակ սփռոցներով ծածկված սեղանների վրա:

Վանահայրը — խոզ կտրած մի վարդապետ, կապայով և թասակը գլխին — իր բնակարանի պատշգամբում, զանգակատան տակ, նարդի էր խաղում ուխտավոր ընտանիքներից մեկին պատկանող մի երիտասարդի հետ:

— Դուք գնացեք համբուրեցեք, մինչև ես տեղաշորը կգցեմ ու բարգն էլ տուն կածեմ, — ասաց Նատոն սկեսորն ու ամուսնուն:

Պառավն առավ Սաքուլի թևը, մտան եկեղեցի, մոմ վառեցին, համբուրեցին, ծունր դրին, աղոթք արին, դարձյալ համբուրեցին, «պահպանիչ» ասել տվին քահանաներից մեկին, որը շտապել էր ներս մտնել եկեղեցի նրանց հետևից: 
Այդ բոլորը տևեց այնքան երկար, որ երբ դուրս եկան, Նատոն բացանողի պատվերի համաձայն, արդեն անկողին էր պատրաստել եկեղեցու տակ, հետևի կողմը և հետները բերած իրեղենները թափել էր դատարկ սենյակներից մեկում: 
Ծծի երեխան լաց էր լինում փոքրիկ աղջկա գոգին, որը օրորելով և «սը-սը» անելով ապարդյուն աշխատում էր լռեցնել նրան:

Եկեղեցուց դուրս գալուն պես Սաքուլը պառկեց անկողնում:

Մայրը թողեց նրան և գնաց հարսին օգնելու, որ սենյակը կարգի՝ դնեն: 
Սենյակը խոնավ և աղտոտ էր:

Այդ և հետևյալ օրը գիշեր-ցերեկ Սաքուլը պառկած էր անկողնում եկեղեցու պատի տակ: 
Գիշերները նրա մոտ նստած հսկում էր մայրը համարյա անքուն: 
Բարեբախտաբար այդ երկու օրը եղանակը լավ էր, և Սաքուլը բավական լավ էր զգում իրեն: 
Երկրորդ օրը առավոտյան մատաղը մորթեցին: 
Ամենալավ կտորները և մորթին տարան վանահայրը, տերտերները, տերացուն և ժամկոչը, մնացածից շատը բաժանեցին հարևան ուխտավորներին, իսկ մսաջուրը տարան գյուղի բոկոտն երեխաները և կանայք, որ հավաքվել էին, հազար ու մի տեսակ ամաններ ձեռքներին:

Օրը տոթ էր, շունչ քաշել չէր լինում: 
Երեկոյան դեմ երկինքը թխպեց, արագորեն սևացավ, հրեղեն կայծակներն սկսեցին պատռել ամպերի կուրծքը նախ հեռավոր ու խուլ, հետո ավելի ու ավելի մոտեցող և ուժգին որոտումներով. օդը սկսեց շարժվել և ցրտել, հետո հանկարծ այնպիսի մի ուժգին փոթորիկ բարձրացավ շրխկոցով ու թրխկոցով, որ երկինք ու երկիր խառնվեցին իրար փոշով ու աղբով: 
Մի ինչ-որ ցուրտ բան, կլորիկ ու պստիկ, հրացանի կոտորակի պես թրխկաց Սաքուլի երեսին, որ վերմակի տակ պառկած դիտում էր մոլեգնած բնության այդ արհավիրքը: 
Մի կոտորակին հետևեց երկրորդը, երրորդը... ավելի ու ավելի հաճախ ու խոշոր: 
Սաքուլը շտապեց շուռ գալ կողքի և գլուխը ծածկեց վերմակի տակ: 
Նույն րոպեին զգաց, որ կարկտախառն անձրևը թակում է վերմակը: 
Նատոն ձեռաց վազացրեց մի մեծ կապերտ և ձգեց նրա վրա: 
Պառավն էլ մի երկու տոպրակ բերեց և ձգեց կապերտի վրա:

Սաքուլը կուչ էր եկել այդ ծանրության տակ, ճնշվելով օդի պակասությունից, և ականջ էր դնում, թե ինչպես կարկտախառն հորդառատ անձրևը շփշփոցով թակում էր տոպրակներն ու կապերտը, թե ինչպես երկինքը գոռգոռում էր ահեղագոչ որոտումներով համարյա թե անընդհատ, թե ինչպես հառաչում ու շառաչում էին ընկուզենին ու մյուս ծառերը փոթորկի ուժգին թափահարումներից: 
Նա զգաց, թե ինչպես անձրևի ջրից գոյացած մի առվակ ծլլալեն ներս խուժեց բարձի վրայով, անախորժ սառնությամբ սողաց ականջի մոտով և սկսեց գուբ կապել տակը, ծծվելով ներքնակի մեջ: 
Առվակներ էին, որ վազում էին անկողնի կողքերից:

Կինն ու մայրը, հորդահոս անձրևի տակ թրջվելով, շփոթված, չէին իմանում ինչ անեն: 
Բացանողը պատվիրել էր, որ հիվանդը երեք օր ու գիշեր պետք է պառկած մնա խաչի տակ բացօթյա, մինչդեռ երեք օր ու գիշեր դեռ չէր լրացել, իսկ հիվանդին այդ հորդահոս անձրևի տակ թողնել անկարելի էր:

— Աղջի վեր առնենք տուն տանենք, — ասում էր պառավը:

— Բա որ իրեք օրը չի թամամել, — առարկում էր Նատոն:

— Աղջի բա էս անձրևը չես տեսնո՞ւմ:

— Դե ասում եմ որտեղ որ ա` կկտրի:

— Ո՞րդիան կկտրի, աղջի, տես, է՛, ոնց ա հուրհրատում:

Հիրավի, անձրևը կարծես միտք չուներ կտրվելու: 
Այժմ կարկուտն էլ անձրևի էր փոխվել, և ջրերը թափվում էին այնքան հորդ ու առատ, որ նրանց թանձրության մեջ երկնքի փայլատակումները հազիվ էին լուսավորում մթագնած երկիրը: 
Երկնքի համարյա անընդհատ որոտի ձայները, անձրևի շփշփոցը, մոտակա ձորակի միջով վազող ջրերի քչքչոցը և ծառերի շառաչը միախառնվելով այնպիսի մի ժխոր էին բարձրացրել, որ իրար մոտ կանգնած հարս ու սկեսուր հազիվ էին լսում իրար ձայնը:

Սաքուլը, անկողնու մեջ կուչ եկած, զգում էր, թե ինչպես այս ու այն կողմից ներս ծորացող առվակները շատանում են, և վերմակն անձրևի ջրերից թրջված տոպրակներից ու կապերտից հետզհետե խոնավանալով ճնշում էր իր վտիտ մարմինը: 
Օդ չկար, որ շնչեր և շնչածն էլ բաղնիքի տաք գոլորշու պես մի բան էր, որից քիչ էր մնում խեղդվեր: 
Տեսնելով, որ այլևս չի կարողանում դիմանալ, վրայի ծանրությունը մի կողմ շպրտեց և նստեց անկողնում: 
Այժմ անձրևն սկսեց թակել ուղղակի նրա գլուխն ու մեջքը:

— Տո, բա դուք աստված չունե՞ք, ինձ խո սպանեցիք ըստեղ, — կանչեց նա:

Կինն ու մայրը շտապեցին նրան վեր կացնել և հորդահոս անձրևի տակ մի կերպ տեղափոխեցին սենյակ:

* * *
Երեք օրվա ուխտն արդեն կատարված էր, թեև Սաքուլը երրորդ օրվա գիշերը չէր անցկացրել բաց երկնքի տակ: 
Չորրորդ օրը «թելեժկեն» քաղաքից եկավ, որ մեր ուխտավորներին տուն տանի: 
Սաքուլին պառկեցրին «թելեժկի» մեջ ուժից բոլորովին ընկած: 
ճանապարհին մի գլուխ բղավում էր կողերի մեջ զգացած անտանելի ծակոցներից, դադարում էր բղավելուց այն ժամանակ միայն, երբ հազը բռնում էր: 
Հազում էր չոր ու թույլ, որի ժամանակ ձայնը կարծես հորից էր դուրս գալիս: 
Երբեմն պարզապես շնչասպառ էր լինում: 
Մայրն ու կինը նստած էին կողքին և հետները վերցրած գինու շշից երեսին ջուր էին ցրցամ տալիս, որ շունչը ետ բերի:

* * *
Թախտի վրա, անկողնու մեջ պառկած է Սաքուլը, գլուխը կապած սպիտակ փաթաթանով, որի տակրց դուրս են պրծել երկարացած մազերը և, քրտնքից ու կեղտից թաղիք դարձած, կպել ոսկրացած քունքերին: 
Դեմքին մնացել է միայն քիթը խոշոր ու սուր, և աչքերը, ահագին ու պսպղուն ապակու պես, նայում են բաց դռնով դեպի դուրս: 
Այնտեղ ամառվա միջօրեի արևը հրաշեկ ճառագայթներով կիզում է դիմացի տան պատը և այն աստիճան շողշողում, որ ուղիղ նայելիս մարդու աչքերը ցավում են: 
Ուղղակի դռան առջև, ստվերի մեջ նստած է փողոցի պառավ շունը և, կարմիր լեզուն հանած, հեթեթում է տապից: 
Սաքուլը բարձն ի վեր կիսանստած, անթարթ նայում է դուրս բթացած հայացքով և ծանր շունչ քաշում: 
Երկու օր է, որ, կողերի մեջ այլևս ծակծկոցներ չի զգում. հազն ևս քչացել է, բայց այնտեղ, ներսը, ինչ-որ տարօրինակ դատարկություն է զգում, կարծես թոքը, սիրտը և ամբողջ փորոտիքը հանել դուրս են թափել:

Անհուն վիշտը ցամաքած դեմքին՝ մայրը նստած է մեռնող որդու կողքին և թաշկինակով քշում է ճանճերը նրա դեմքից: 
Նատոն օրորոցի մոտ չոքած՝ ծիծ է տալիս երեխային և հուսահատ հայացքով անթարթ նայում սենյակի պուճախին, որտեղ աններկ գաջն առատորեն ծծել է գետնի խոնավությունը և տեղ-տեղ թափվել: 
Նրա հայացքը ցույց է տալիս, որ նա առաջուց արդեն հաշտվել է անխուսափելի թշվառության հետ: 
Թախտի վրա, լուսատուտի առջև չոքած է փոքրիկ աղջիկը և աշխատում է բռնել ապակիների վրա բզզացող ճանճերը:

Ծանր, ու չարագուշակ լռություն է տիրում սենյակում և դուրսը: 
Այդ լռությունը խանգարում է խառ թութ ծախող մի կինտո, որը. թաբախը գլխին և կշեռքն ուսին անցնում է դռան մոտով և իր առողջ թոքերի ամբողջ թափով աղաղակում. «Թութա՜, թութա՜, ախառի թութա»: 
Նա մի րոպե կանգ է առնում բաց դռան առջև, նայում է ներս, իր թավ ձայնով հարցնում՝ «խառը թութ չեք ուզո՞ւմ» և, տեսնելով, որ պատասխան չի ստանում, շարունակում է ճանապարհը կշեռքը շխկշխկացնելով և փողոցն աղմկելով իր հուժկու կանչով: 
Ու կյանքի առօրյան հիշեցնող այդ կանչը, մի րոպե վանելով մահվան ուրվականը, լսվում է մի առժամանակ ևս, մինչև որ հետզհետե խլանալով լռում է վերջապես, և մահվան ուրվականը նորից գալիս է իր փսփսուքը տարածելու մեռնողի սենյակում առաջվանից ավելի ծանր ու չարագուշակ լռության մեջ:

Հիվանդն այժմ պառկած է աչքերը փակ, և եթե ծանր հևքը չլինի, տեսնողը կկարծի, թե մեռած է: 
Պառավ մայրն անհանգստացած՝ աչքը չի հեռացնում նրա դեմքից, նրա գլուխը սաստիկ շարժվում է ըստ երևույթին, ուզում է ինչ-որ ասել, բայց չի համարձակվում: 
Վերջապես դադարում է ճանճերը քշելուց և, խոնարհվելով որդու դեմքի վրա, շշնջում է անհամարձակորեն.
— Սաքուլ ջա՞ն...
Սաքուլը կամաց բաց է անում աչքերը և նայում նրան:

— Ի՞նչ կըլի, որ տերտերին իմաց տանք:

— Տո, էլի տերտե՞ր, — բացականչեց Սաքուլը զայրույթի այնպիսի հանկարծական բռնկումով, որ մայրն էլ, կինն էլ ապշեցին, թե ո՞րտեղից նա, որի ձայնը մինչև այժմ հազիվ էր լսվում, հանկարծ այդպիսի մի ուժ հավաքեց իր մեջ: 
— Տո, ձեր տերտերն ու խաչը չէ՞ր, որ ինձ էստեղը հասցրին... էլ ի՞նչ եք ուզում ինձանից... թողեք, է՛լի, հանգիստ հոգիս տամ...
Նրա ձայնը հանկարծ կտրվեց, աչքերը լցվեցին արտասուքով, և նա այլևս ոչինչ չկարողացավ արտասանել:

— Դե ես ի՞նչ գիտամ, որդի ջան, ասում եմ բալի... — արտասանեց մայրը կսկծալից և առանց խոսքը վերջացնելու լռեց, որպեսզի այլևս չգրգռի որդուն:

Ու առժամանակ խանգարված չարագուշակ ծանր լռությունը գալիս է նորից թագավորելու մեռնողի սենյակում:

Սաքուլը կամաց-կամաց հանգստանում է և մտառու հայացքը տնկում դիմացի տան արևակեզ պատին: 
Երկար լռությունից հետո նրա շրթունքները շարժվում են. ինչ-որ բան է ասում, բայց դժվար է լինում որոշել արտասանածը:

— Ի՞նչ, Սաքուլ ջան, — հարցնում է մայրը խոնարհվելով նրա դեմքին:

Նատոն, որ դեռևս շարունակում է ծիծ տալ երեխային, դեմքը դարձնում է դեպի նա և ականջը սրում:

— Ասում եմ, փոթրադչիկ Սերգոն, — շշնջում է մեռնողը, ամեն մի խոսքի վրա հազիվ շունչը ետ բերելով, — էն, որ իրեք թուման եմ պարտ... փիս մարդ չի…կըլի, որ չուզի…	Համա թե ուզի... յարաղս տվեք... 
Թե հերիք չանի... քամարս ծախեցեք... հոգիս չծանրացնեք...
Խեղճ պառավ մայրը միանգամայն կարկամում է և չի իմանում ինչ ասի:

Նատոն զգում է, թե ինչպես ամուր մի բան բռնում է բուկը: 
Գլուխը դնում է օրորոցի վրա, դեմքը ծածկում կռների մեջ և ամեն կերպ աշխատում է զսպել խեղդող հեծկլտանքը:

Իսկ փոքրիկ աղջիկը շարունակում է մատները շարժել լուսամուտի ապակիների վրա, որ բռնի ճանճերը, և նմանեցնելով կինտոյի կանչին, մեքենայաբար կանչում է կամացուկ՝ «Թութա, թութա՜, ախառի՛ թութա»:

ՀՈԳՈՒՆ ՎՐԱ ՀԱՍԱՎ
Ձմեռնամուտ օրերից մեկն էր: 
Մութը դեռ բոլորովին չէր կոխել երկիրը: 
Երկինքը պղտոր էր գարնան ջրի պես: 
Կատաղի քամին վժժալով ներս էր պրծնում փողոցի մի բերանից, թռցնում էր առաջին պատահած մարդու գդակը, լիզում էր գետնից աղբն ու փոշին, ծեծում էր՝ դռներն ու պատուհանները, բարձրացնում, պատովն էր տալիս մանրավաճառի խանութի ճակատից կախված ցուցանակն ու կորչում փողոցի մյուս բերանից: 
Լապտերավառը, սանդուղքն ուսին, փոքրիկ լապտերը ձեռքին, վազում էր լապտերները վառելու: 
Փողոցի անկյունում արդեն վառված լապտերը, հողմածեծ, ծռել էր գլուխը և նայում էր շուրջը կեղտոտ ապակիների միջից՝ մարդու ցավագար ճպռոտ աչքերի պես: 
Ամայի փողոցում մի փոքրիկ շուն կուչ էր եկել մի փակ դռան առջև, սրթսրթում էր ամբողջ մարմնով և կաղկանձում:

Նախշքար Դավիթը գնում էր տուն, մատների ծայրերը կապույտ արխալուղի գրպանները կոխած: 
Քամին փռփռացնում էր նրա մաշված չուխայի փեշերը և կարմիր աղլուխը, որ մի ծայրով պնդացրած էր կողքին կաշու գոտկից: 
Ամբողջ հագուստը, սկսած գոտկից մինչև ոտնամանները, ծածկված էր ամեն գույնի ներկերի բծերով, որոնց մեջ առանձնապես աչքի էին ընկնում սպիտակները: 
Նա անցնում էր անհույս ու աննպատակ մարդու անորոշ քայլերով և քթի տակ մրթմրթում էր տրտունջի և հայհոյանքի պես մի բան: 
Ցուրտ քամին ծեծում էր նրա մազակալ երեսը, փոշով ծածկում մորուքը, բեղերն ու թավ հոնքերը, ստիպում ծածկել աչքերը, սպառնում խլել գդակը, որ նա քաշել էր մինչև ականջները, և երբեմն-երբեմն գրոհ տալիս նրա վրա այնքան ուժգին, որ նա ակամա կանգ էր առնում և ամբողջ մարմնով առաջ թեքվում, որ ետ-ետ չգնա: 
Բայց նա ոչինչ չէր զգում, զգում էր միայն մի բան — սիրուհու չափ տենչալի և մահվան չափ անդիմադրելի, զգում էր ծարավ, ոգելից խմիչքի անհուն ծարավ, որից լեզուն ցամաքել էր բերանում, որկորը քերվում էր, աղիքները գալարվում էին փորում և ամբողջ մարմինը կարծես զրկվել էր սովորական ջերմությունից:

Ամբողջ երեք շաբաթ էր, որ պարապ էր. գործ չկար, չէր ճարվում: 
Ձմեռնամուտ էր. տուն շինողը շինել պրծել էր, վերանորոգողը վերանորոգել պրծել, այլևս ոչ ոք նոր տուն չէր շինում, ոչ ոք հատակները, պատշգամբները, տանիքները ներկել չէր տալիս, պատերին նոր պաստառներ կպցնել չէր տալիս: 
Նախշքարների բանի օրերը անցել գնացել էին: 
Ամառվա և աշնան աշխատանքի փողն օր գալիս էր, օր գնում: 
Այժմ — ոչ մի սև գրոշ գրպանում, որ աչքը կոխեր: 
Իսկ այսօր առաջին անգամն էր, որ բերանը մի կաթիլ անգամ չէր առել, ոչ արաղից, ոչ գինուց: 
Մի ամբողջ օր... 
Խենթանալու բան էր այդ, և նա անկեղծ կերպով զարմանում էր, որ մինչև այժմ դեռ խելքը չէր կորցրել կամ չէր մեռել: 
Այնինչ մինչև այսօր, մինչև այս տաժանելի մի օրը, ամբողջ ամսվա ընթացքում և հետո, երբ գրպանում միշտ փող կար, պատահե՞լ էր մի օր, գեթ մի հատիկ օր, որ բանի ժամանակ ձեռաց չվազեր մոտակա «պադվալը», բերանը մր քիչ թաց անելու կամ բանից հետո ամբողջ ժամերով չնստեր գինետանը իր ընկերների հետ և լավ «թրջված» տուն չդառնար կեսգիշերին բայաթի երգելով: 
Իսկ ա՞յժմ... 
Գոնե ապառիկ տային մի կես թունգի գինի կամ մի «տրիցատկա» արաղ. — չէ՛, չէին տալիս անխիղճները, այսինքն տվել էին, բայց էլ չէին տալիս, տեսնելով, որ արդեն հավաքված պարտքը վճարել չի կարողանում, մինչդեռ այդ ապերախտների մոտ էր թողել իր վաստակած գրեթե բոլոր փողերը: 
Գոնե ընկերներից մեկն ու մեկը հրավիրեր. — չէ՛, չէին հրավիրում, ամենքն էլ իր պես պարապ էին, ամենքի գրպանումն էլ մկներ էին խաղում: 
Անտեր տանն էլ չկար այնպիսի մի բան — արծաթե գդալ, ոսկե մատանի, ականջի օղ, կամ գորգ, թեկուզ կնոջից ծածուկ տաներ գրավ դներ կամ ծախեր, — տունը սրբած, կինն ու երեխաները՝ տկլոր, ինքը դառ ու դատարկ:

Այսօր գինեվաճառը, որի մոտ նա թողել էր իր ամառվա գրեթե ամբողջ վաստակը, բաց արեց նրա առջև դավթարը և ասաց.
— Այ, ուստա Դավիթ, տասը մանեթ հինգ շայի նիսիա կա վրեդ. բե տու, ախպեր, ու էլի ինչքան ուզում ես՝ նստի խմի, քեզ անուշ ըլի:

Ու, չնայելով Դավթի աղաչանք-պաղատանքին, մեռավ– կտրվեց՝ մի բաժակ օղի չտվեց, որ ցամաքած բերանը բաց աներ ու մի քիչ տաքանար այս անպիտան ցուրտ եղանակին:

Այժմ նա տուն էր դառնում հույսը, բոլորովին կտրած և խիստ չարացած ամենքի և ամեն բանի վրա: 
Ու որ մտածում էր, թե վաղն էլ, մյուս օրն էլ, երրորդ, օրն էլ — ո՞վ գիտե դարձյալ քանի օրեր — նույն անհաջողությունը պիտի ունենար, ինչ որ այսօր, քիչ էր մնում իսկապես խենթանար: 
Մատներով անդադար պրպտում էր արխալուղի գրպանները, հուսալով ՝թե մի գուցե տասը կամ տասնհինգ կոպեկանոց մի դրամ խցկված լինի կարկատանների արանքը, ինչպես շատ անգամ էր պատահել փող ունեցած ժամանակ, բայց մատների ծայրերը միայն շոշափում էին գզգզված գրպանների մազանման մճճված կեղտը:

Քամու դեմ կռվելով, նա մտավ իրենց նեղ ու ծուռ փողոցը, որի երկայնքով այս ու այն կողմը իրար հենված էին, կարծես չթափվելու համար, խղճուկ տնակներ ցածր, հողածածկ կտուրներով, ծուռտիկ-մուռտիկ պատուհաններով, փտած դռներով, ո՜րը գետնի մեջ խրված, ո՜րը գետնից բարձր:

Դավիթը կանգ առավ այդ դռներից մեկի առջև, որի ծակոտիներից և ճեղքերից ճրագի լույս էր երևում: 
Փոխանակ ծեծելու, նա ոտը բարձրացրեց և մի պինդ հարված տվեց դռանը: 
Դուռը ճռճռաց, քիչ մնաց տեղահան լիներ, բայց չբացվեց, ներսից փակ էր: 
Այդ բանն ավելի կատաղեցրեք Դավթին, և նա կրկնեց հարվածն առաջվանից ավելի պինդ:

— Մեռել ե՞ք, սատկել ե՞ք, — գոռաց նա սարսափելի հայհոյանքներ թափելով:

Ներսից լսվեց դռան փականքի չրխկոցը: 
Ոտաբոբիկ, պատառոտուն հագուստով, խճճված մազերով մի փոքրիկ աղջիկ դուռը բաց արավ և, ցրտից սարսռալով, մի կողմ քաշվեց, որ հայրը ներս մտնի:

Դավիթը մտավ արյուն կտրած աչքերով: 
Աղջիկը սովալլուկ հայացքով աչքի տակից նայեց հոր դատարկ ձեռներին, և այն միջոցին, երբ փակում էր դուռը, մի ծանր հարված զգաց գլխին: 
Նա ձայն չհանեց, այլ ձեռքերը դրեց գագաթին և տեղն ու տեղը պպզեց տապ-տապ արած հավի պես: 
Ըստ երևույթին սպասում էր, թե հարվածը պիտի կրկնվի և իր մանկական սովալլուկ մարմնի ֆիզիկական ամբողջ ուժը ոսկրացած ձեռքերի մեջ հավաքած աշխատում էր պաշտպանել գլուխը՝ շեքերի մեջ կոխած:

Սակայն հայրը բավականացավ մի հարվածով միայն և անմիջապես դարձավ կնոջը, որ թախտի վրա նստած կար էր անում լամպի լուսով.
— Հա՞ա, մեռել ե՞ք, սատկել ե՞ք: 
Տո, դուռն էսքան կոտրատում եմ, չեք իմանում: 
Այ խլանաք դուք, խլանաք: 
Պինդ էլ կողպել եք, թե ի՞նչ: 
Գիտամ, էնքան բան-ման ունես անտեր տանդ, որ վախենում ես նի չթափվեն, չթալանեն: 
Վայ ձեր ծնունդը չորանա, ձեր ծնունդը: 
Դուք խո ինձ հմար կնիկ ու որդիք չեք, ցավ ու կրակ եք ինձ հմար, ցավ ու կրակ գա ձեր գլխին: 
Էլ ջըբումս բարաքաթ չմնաց, ինչ դու էդ կոտրած ոտդ տուն դրիր ըստեղ...
Դավթի արտասանած ամեն մի պարբերությունը համեմված էր ամենաընտիր և երբեմն շատ ինքնուրույն հայհոյանքներով:

Կինն ամենևին ձայն չհանեց, նույնիսկ գլուխը չբարձրացրեց կարի վրայից: 
Ամուսնու գոռգոռոցն ու հայհոյանքն այնքան սովորական բան էին դարձել նրա համար, որ միանգամայն կորցրել էին իրենց բոլոր նշանակությունն ու ազդեցությունը, և վաղուց էր արդեն, որ Մային այլևս չէր պատասխանում, մի անգամ առ միշտ համոզվելով, որ այդ ոչ միայն անօգուտ, այլ նույնիսկ վտանգավոր է, որովհետև խոսքը խոսք էր բերում, և Դավիթը վերջիվերջո խոսքից անցնում էր «գործի»: 
Կնոջ միակ պատասխանը լռությունն ու անտարբերությունն էր լինում: 
Շունը հաչեր, թե Դավիթը — այդ միևնույն էր նրա համար: 
Պատահում էր, որ Դավիթն ամբողջ ժամերով գոռում -գոռգոռում, հայհոյում էր ամենա զզվելի ածականներով, բայց Մային գլուխը կախ մնում էր իր բանին, քարի պես լուռ ու անտարբեր:

Ծանր, շատ ծանր էին խեղճ կնոջ քաշած օրերն արբեցող ամուսնու ձեռքին: 
Ինչ Մային ոտ էր դրել ամուսնու տունը, ոչ մի լավ օր չէր տեսել, միշտ ծեծ ու հայհոյանք, միշտ հայհոյանք ու ծեծ: 
Ծեծն ու հայհոյանքն էլի վնաս չունի, — այդ բանին այսպես թե այնպես դեռ կարելի էր դիմանալ, — բայց գոնե տան և երեխաների հոգսը քաշեր, այդ էլ չկար: 
Ինչ, վաստակում էր, իր փորն էր ածում: 
Ուրեմն էլ ինչացո՞ւ էր. ավելի լավ չէ՞ր լինի, որ իսկի չլիներ, խեղճ կինը գոնե հանգիստ իր բանին կկենար, գոնե գիշերները չէր սպասի ահ ու դողով, թե ահա որտեղ որ է պիտի գա իր դահիճը արբած-տրաքած, երեխաներին լեղաճաք անի, ամբողջ թաղը հավաքի գլխին: 
Տունը ինքն էր պահում, երեխաներին ինքն էր հագցնում, կերակրում իր ձեռքի աշխատանքով, ուրեմն էլ ինչացո՞ւ էր այդ միշտ արբած մարդը, էլ ի՞նչ սրտով էր բղավում, հայհոյում, ծեծում, ինչո՞ւ և ի՞նչ իրավունքով:

Մային աշխատում էր, գիշեր-ցերեկ աշխատում — կար էր անում, լվացք էր անում, հաց էր թխում, թոկ էր գզում, բարդաններ էր կարում, հինած էր հինում, պարսիկ վաճառականների համար նուշ, ընկույզ, տխիլ էր կոտրում, կարիքը ստիպել էր նրան վարժվելու ամեն տեսակ աշխատանքի, և ոչ մի օր նրա ձեռքը դադար չէր առնում: 
Հարատև աշխատանքը, զրկանքներն ու հոգսերը և ամուսնու պատճառած ֆիզիկական ու բարոյական տանջանքները հալումաշ էին արել խեղճին: 
Նրա կյանքը դարձել էր մի տեսակ անասնական, չէր իմանում ի՞նչ օր է լուսանում, ի՞նչ օր մթնում, մի բան էր միայն իմանում — երեխաները քաղցած են պետք է աշխատել, երեխաները տկլոր են պետք է աշխատել, տանտերը պահանջում է վարձը պետք է աշխատել:

Ահա այս գիշեր էլ, չնայելով շաբաթ գիշեր է, կիրակշտեք է, երբ ամեն աշխատանք դադար է առնում, նա դարձյալ աշխատում է, կարում է ամբողջ օրը վաղ առավոտից նստած, որպեսզի վերջացնի, տանի տա տիրոջը, մի քանի կոպեկ փող ստանա, գեթ վաղը մի քիչ հաց առնելու: 
Առանց այն էլ երեխաները այսօր ամբողջ օրը սովից վնգստում էին: 
Փոքրն արդեն շատ վնգստալուց հոգնել, քնել է, մեծն էլ, աղջիկը՝ չես իմանում ինչի է սպասում: 
Նրա մատները փետացել են, ասեղը հազիվ են բռնում, մեջքը կորացել, չորացել է, որ շտկում է, կարծում է, թե ողնաշարն ուզում է կոտրվել:

Երկար, շատ երկար գոռաց, գոռգոռաց Դավիթը, հայհոյեց, էլ մեռել ու կենդան չթողեց, հետո պառկեց թախտի վրա, ձեռները դրեց գլխի տակ և սկսեց նայել առաստաղի կաթիլքից բազմազան գույներ ստացած, ճաքճքած գերաններին:

Փոքրիկ աղջիկը, որ հոր ահից հենց այնպես էլ մնացել էր դռան մոտ պպզած, ուր դռան ճեղքերից փչող սառը քամին մրսեցնում էր նրա վտիտ մարմինը, կամաց վեր կացավ, կատվի քայլերով գնաց բարձրացավ թախտը և նստեց մոր մոտ, մերկ սրունքները ծածկելով չթի դերիայի կարճ փեշերի տակ: 
Շուտով նրա աչքերի կոպերը ծանրացան, և նա նստած տեղը սկսեց նիրհել:

Մայրն ատամներով կտրեց կարի թելը, որի ժամանակ աչքն ընկավ նիրհի մեջ գլուխը բարձր ու ցածր անող աղջկա վրա:

— Աղջի, քունդ տանում ա, գնա քնի:

Աղջիկը բաց արեց շաղված աչքերը, մի րոպե ապուշ — ապուշ նայեց մորը, հետո սուր-սուր եղունգներով սկսեց քորել գլուխը և կամացուկ վնգստաց.
— Հաց եմ ուզում:

— Ես էլ եմ ուզում, — արձագանք տվավ թախտի ծայրից փոքրիկը, որ հոր գոռգոռոցի վրա զարթել էր և, մինչև այժմ լուռ, մթելի տակից պլզած աչքերով նայում էր ճրագին:

— Էգուց, էգուց, բալա ջան, հմի քնեցեք, — ասաց մայրը: 
Բայց փոքրիկը և նրանից սիրտ առած մեծը սկսեցին ավելի ու ավելի վնգստալ:

— Սո՜ւս, շան լակոտներ, թե չէ, էս ա վեր կացա, — հանկարծ գոռաց Դավիթը, արագորեն շուռ գալով պառկած տեղը և բռունցքը ուժգին զարկելով թախտին:

Փոքրիկն իսկույն սուս արավ և մթելը գլխին քաշեց: 
Աղջիկը նույնպես լռեց, չոքեչոք գնաց դեպի անկողինը, պառկելուց առաջ քորումոր եկավ ամբողջ մարմնով, հետո մթելի մի ծայրը բարձրացրեց, մտավ տակը, գլուխը դրեց եղբոր գլխի մոտ, կուչ եկավ սրթսրթալով և համարյա թե նույն րոպեին էլ քնեց:

Քամին շվշվացնում էր դուրսը, բզզում էր բուխարու մեջ, ծեծում էր դուռը ու պատուհանը, իսկ ներսը լռության մեջ լսվում էր քնած երեխաների շնչառությունը և երբեմն-երբեմն Դավթի մռմռոցը: 
Այնինչ Մային, գլուխը միշտ կախ, կարում էր հա կարում, և սպիտակ քաթանը նրա հոգնած աչքերի առաջ երբեմն-երբեմն շերտավորվում էր կարմիր, կանաչ, դեղին զոլերով:

Պառկած տեղն էլ հանգիստ չէր կարողանում մնալ Դավիթը, տենդով բռնված մարդու պես դես էր շուռ գալիս, դեն էր շուռ գալիս, մռնչում էր, փռնչում, ոգելից խմիչքի ծարավն ավելի ու ավելի էր նեղում, նրան: 
Նրան թվում էր, թե այդ գիշեր չի լուսացնի, կամ կմեռնի, կամ կգժվի: 
Առհասարակ ամբողջ օրը հիվանդ էր զգում իրեն, գլուխը ծանր էր քարի պես, աչքերից ջուր էր գնում, ձեռները դողում էին, ծնկների մեջ ինչ — որ մղմիղ էր զգում, իսկ ստամոքսի մեջ կարծում էր, թե մժեղներ են ղժվժում, չնայելով, որ ոչինչ չէր կերել, այնուամենայնիվ քաղց չէր զգում և ուտելու մասին չէր էլ մտածում: 
Զգում էր միայն, որ մի քանի բաժակ օղին բավական էր այդ հիվանդագին բոլոր երևույթները ձեռաց վանելու համար:

— Օ՛, ես ձեր... — մի ծանր բռունցք իջեցնելով թախտի վրա, զորավոր հայհոյանք ուղղեց նա հայտնի չէ ում հասցեին, նստեց, ոտները կախեց թախտից, խոնարհվեց և գլուխն առավ ձեռքերի մեջ: 
Գոնե քունը գար, որ թերևս առժամանակ մոռանար այդ անտանելի պապակը: 
Ոգելից խմիչքի ծարավը չէր այնքան, որ տանջում էր նրան, այլ ավելի երևակայությունը, որ այնքան հրապուրիչ ու գայթակղիչ մտապատկերներ էր ստեղծում օղու և գինու շուրջը ընկերական շրջանում, դուդուկի և արգանի ձայների տակ, գինետան մեջ, որի քացախած օդը նրա համար ավելի ախորժելի էր, քան բուրավետ վարդն ու ծաղիկը:

Նա վեր կացավ և սկսեց քայլել սենյակի երկայնքով: 
Մտածում էր՝ ինչ աներ այդ սոսկալի դրությունից ելնելու համար, մտածում էր կյանքի և մահվան առեղծվածի առջև կանգնած մարդու մտատանջանքով: 
Ամեն անգամ, որ մոտենում էր սենյակի անկյանը, նրա աչքովն էր ընկնում ջրի կուլան: 
Սկզբում ուշադրություն չէր դարձնում, հետո կանգ առավ կուլայի առաջ և երկար ժամանակ չէր կարողանում հաղթահարել իր մեջ մի տարօրինակ զզվանք, որ, իբրև արբեցող, տածում էր դեպի ջուրը: 
Բայց ոգելից խմիչքի ծարավը սպանում էր նրան, թուքը ցամաքել էր, որկորը խանձվել, պետք էր բերանը մի բանով թաց անել: 
Եվ Դավիթը կամա-ակամա խոնարհվեց դեպի ջրի կուլան:

Բայց այդ միջոցին հանկարծ մի միտք ծագեց նրա գլխում, և նրա դաժան՝ դեմքը մի րոպե կարծես պայծառացավ:

Նա արագորեն մոտեցավ պատի մեջ գտնված պահարանին, բաց արեց, հանեց օղու դատարկ շիշը, կուլայից մի գավաթի չափ ջուր ածեց մեջը և սկսեց ողողել: 
Ողողեց, ողողեց օղու շիշը, հետո գլխին քաշեց և սկսեց ծծել: 
Ծծում էր աչքերը փակ և շրթունքները պինդ սեղմած շշի պռնկին: 
Այդ միջոցին նրա դեմքը գարշանքի այնպիսի արտահայտություն էր ստացել, որ կարծես լուծողական էր ընդունում:

Կինն առաջին անգամ բարձրացրեց գլուխը, նայեց նրան, հետևից մի չանչ արավ և նորից շարունակեց կարը:

Դավիթը չտեսավ այդ չանչը, բայց նրան թվաց, թե կինն իր հասցեին ինչ-որ փնթփնթաց քթի տակ:

— Հը՛, ի՞նչ ես փնթփնթում, — կամաց դարձավ նա կնոջ կողմը, շիշը հեռացնելով շրթունքներից: 
Հրացայտ աչքերով երկար ժամանակ լուռ ու անշարժ խեթում էր կնոջը, հետո ավելացրեց ծանր ու սպառնալից, — ջանդ խո քոր չի գալիս: 
Թե քոր ա գալիս, քորեմ...
Կինը ձայն ծպտուն չհանեց:

Դավիթը շիշը տեղը դրեց, պահարանի դուռը շրխկացնելով փակեց և գնաց նորից պառկեց թախտի վրա, չմոռանալով հայհոյանքի մի նոր փունջ հրամցնելու կնոջը: 
Ջուրը թեև մի քիչ օղու համ էր ստացել, բայց իհարկե, այն չէր, ինչ որ քթից ծուխ հանող, աչքերից արտասուք քամող օղին, որ խմելուն պես բալասանի նման տարածվում է մարդու երակների մեջ, և այդ բանն էր, որ ավելի ջղայնոտ էր դարձրել Դավթին, ավելի ևս գրգռելով նրա ոգելից խմիչքի պապակը: 
Նա սաստիկ ցանկանում էր, որ կինը ձայն հաներ, բան ասեր, որպեսզի իսկույն վեր թռչեր և մի լավ տրորեր նրան, սրտի բոլոր մաղձը նրա վրա թափելով: 
Բայց Մային ձկան պես լուռ, իր բանին էր:




 --------------------------------------- 


Դուռը դրսից ծեծեցին:

Դավիթը գլուխը բարձրացրեց, նայեց դռանը և նորից պառկեց: 
Այդ անշուշտ Ակոբն էր — անդրանիկ որդին՝ ութ տարեկան, որ նոր էր վերադառնում խանութից: 
Չորրորդ ամիսն էր, որ նրան աշակերտ էր տվել մի պղնձագործի մի տարի անվարձ ծառայելու, մինչև որ արհեստ սովորեր:

Որովհետև դուռն իսկույն բացող չեղավ, նորից ծեծեցին:

Դավիթը վեր թռավ, նստեց և դարձավ կնոջը կատաղած,
— Տո, խլացել ե՞ս, չես իմանո՞ւմ: 
Էս էլ խո ես չեմ, վե կաց բաց արա, է՜լի: 
Այ չորանաս էդ ճրագի տակը, հը, ընենց կպչես էդ թախտիցը, որ էլ պոկ չգաս: 
Մի հարցնող ըլի, օգուտդ ի՞նչ ա, է՞, էդ անտեր-մունդռիկ կարիցը: 
Նավթն էլ մինչև լիս էրում ես:

Մային կարը մի կողմ դրեց, մեջքը հազիվ շտկեց, վեր կացավ, իջավ թախտից և ամուսնու անհատնում հայհոյանքների ուղեկցությամբ գնաց դուռը բանալու:

Մտավ Ակոբը գզգզված հագուստով, մրից սևացած դեմքով, ձեռքերով և մինչև սրունքները մերկ ոտներով: 
Ցրտից սրթսրթում էր ամբողջ մարմնով և ատամները նկատելի կերպով զարնում իրար, բայց աչքերն իրենց տարօրինակ սպիտակուցներով սևացած դեմքի վրա փայլում էին մանկական ինչ-որ անհուն բերկրանքով:

— Մայիլո ջա՜ն, — մտնելուն պես բացականչեց նա, — ըսօր մեկն եկավ, պղինձներ առավ, տարա տուն, մի աբասի փող բաշխեց: 
Ա՛յ:

Դավիթը փողի անունը լսելուն պես ծտի նման թռավ տեղից և մի ոստյունով հասավ դռան մոտ:

— Աբա՜, աբա՜ ...
Ու քաղցած գայլի պես վրա ընկավ երեխային: 
Մայրն ընկավ որդու և նրա մեջտեղ:

— Չտաս, չտաս, Ակոբ ջան, հաց չունենք, հաց կառ...
Խոսքը չվերջացավ կնոջ բերանում. Դավիթն երկու ձեռքով բռնեց նրա ոսկրացած ուսերից և այնպիսի ուժով ետ շպրտեց նրան, որ նա փռվեց գետնին մեջքի վրա:

— Ի՜նձ տու, — բղավեց և այնպես պինդ հուպ տվեց որդու բռունցքը, որ նա ցավից ճչաց և իսկույն փողը վայր գցեց ձեռքից:

Դավիթը փողը թռցրեց գետնից և խելագարի պես դուրս թռավ...
Երբ Մային ուշքի եկավ և աչքերը կամաց բաց արեց, կարծես երազի մեջ տեսավ, որ Ակոբը պատին կպած՝ լաց է լինում երեխայական ուժգին հեծկլտանքով, և ցուրտ քամին փչում է բաց դռնից, բլբլացնելով լամպի լույսը թախտի վրա: 
Մեծ դժվարությամբ նստեց, երկու ձեռքով բռնեց ծոծրակը, աչքերը փակեց ինչ-որ սուր ցավից և մի երկար ու ձիգ թառանչ քաշեց:

— Դուռը կողպի, Ակոբ ջան, դուռը կողպի, ցուրտ ա, — հազիվ կարողացավ արտասանել նա:

1889
ՀՈՊՈՊ
Զինագործ Ասատուրը, — հնամաշ արխալուղով, կաշե գոտկով, արբեցողությունից ուռած — կարմրած դեմքով մոտ քառասուն տարեկան մի մարդ, որ ամբողջ թաղում և բազարում հայտնի էր Հոպոպ մականունով, — երեկոյան իր հավաբնի չափ փոքրիկ խանութը փակելուց հետո տուն էր գնում: 
Մի ձեռքին բռնած էր կես-թունգանոց մի գավ, որի պատերը տարիների ընթացքում սևացել էին կարմիր գինուց, մյուս ձեռքին կարմիր աղլուխի մի կապոց, որի մեջ կար մի քիչ «դոշ» (ձուկ), մի քիչ կանաչի, մի կապոց կարմիր բողկ և երկու սպիտակ «շոթի» (վրացական երկայն ու նեղ հաց), որոնց սուր ծայրերը երկար ականջների պես դուրս էին ցցված աղլուխի կապի արանքներից:

Արևը նոր էր մայր մտել, ամառային անտանելի տոթ եղանակը փոքր-ինչ կոտրվել էր, բայց և այնպես անշարժ օդը հագեցած էր արևից կիզված փոշու ծանր հոտով: 
Թաղի կանայք երկարատև օրվա չարքաշ աշխատանքից հետո խումբ-խումբ նստոտած էին իրենց դռների առջև մերկ ոտներով մերկ գետնին, գլխների փաթաթանների կապն արձակած կիսաբաց կրծքներին և զբաղված էին իրենց սովորական խոսք ու զրույցով, որոնք բամբասանքներից դենը չէին անցնում: 
Բոկոտն, գլխաբաց, կեղտոտ երեխաները ճանճերի պես իրար խառնված վազվզում էին փողոցներում ականջ խլացնելու չափ ճիչ ու ծղրտոցով:

— Հո՛պոպ, — հանկարծ կանչեց երեխաներից մեկը: 
Հոպոպն ամենևին ուշադրություն չդարձրեց այդ կանչին, որը, ինչպես երևում էր, մի՝ շատ սովորական բան էր դարձել նրա համար, և անտարբեր շարունակում էր իր ճանապարհը: 
Քրտինքը ծորում էր նրա գդակի տակից ականջների հետևով և պուտ-պուտ կաթում խունացած ուսերին:

— Հո՛պոպ... 
Հո՛պոպ... — ծկլթաց երկրորդը, երրորդը, չորրորդը... և վերջին այդ հատուկենտ ծկլթոցները միախառնվեցին և դարձան ընդհանուր մի աղաղակ այնքան սուր ու համառ, որ ամենաբթացած ջղերն անգամ կարող էին գրգռվել:

Հոպոպը երկար չկարողացավ համբերել, առանց ետ նայելու և շարունակելով ճանապարհը, սկսեց սարսափելի հայհոյանքներ թափել հետևից աղաղակող երեխաների հասցեին:

Երեխաները, ըստ երևույթին, այդ բանին էին սպասում, և նրանց աղաղակը դարձավ ավելի միահամուռ, ավելի սուր ու համառ, համեմված երեխայական անհոգ քրքիջով և մեծերից լսած փոխադարձ հայհոյանքով: 
Նրանցից մի քանիսը սկսեցին նույնիսկ քարեր շպրտել Հոպոպի հետևից:

Սակայն Հոպոպը գնում էր իր համար, առանց նույնիսկ մտածելու, որ պաշտպանվի, թեև տեսնում էր, թե ինչպես քարերը հետևից գալով թռչում էին իրեն այս ու այն կողմից և գետնին ընկնելով փոշի էին բարձրացնում: 
Նա միայն շարունակում էր իր հատընտիր հայհոյանքները: 
Ըստ երևույթին, այդպես էլ կշարունակեր ճանապարհը մինչև տուն, եթե քարերից մեկը չդիպչեր նրա ոտին: 
Երևի ոտը խիստ ցավեց, որովհետև հանկարծ կանգ առավ, մի ակնթարթում գինու գավն ու աղլուխի կապոցը դրեց գետնին, մի մեծ քար վերցրեց և արյունով լցված աչքերով պատրաստվեց շպրտելու երեխաների վրա: 
Բայց մինչ այդ երեխաները ծկլթացին, շուռ եկան ու ցանուցիր եղան շեղակի նեղ փողոցներում:

— Ա՜յ ես ձեր... (երկար հայհոյանքներ): 
Թե մի կկանգնեիք, թե մի կկանգնեիք... 
Քարով եք ուզում կռվի՞, դե կռվենք, էլի, ո՞ւր եք փախչում, ձեր... (հայհոյանք): 
Փիե ՜, անց կենալ չի ըլում, էլի. վրա են թափվում, կասես գեղի շներ ըլեն: 
Տո , ասա ես ձեզ բան եմ անո՞ւմ. թողեք, է՜լի, գնամ ինձ համար վեր ընկնեմ իմ տանը, ես ձեր... (հայհոյանք):

Նա քարը վայր գցեց, ցուցամատով սրբեց ճակատի վրա տված քրտինքը, մատը թափ տվեց, կռացավ և, շարունակելով հայհոյանքները, սկսեց ձեռքով տրորել ոտի այն տեղը, ուր դիպել էր քարը:

— Հը , ուստա Ասատուր, էդ ի՞նչ ես ըտենց տաքացել, — ասաց այդ րոպեին նրա մոտով անցնող մի ծանոթ մարդ առանց կանգ առնելու:

Հոպոպը նայեց նրան, գավն ու կապոցը վերցրեց գետնից և, շարունակելով ճանապարհը նրա հետևից, սկսեց գանգատվել:

— Տո, ըսենց էլ բան կըլի՞, մի հետ չըլավ, որ էդ շան լակոտները թողան արխային գնամ իմ ճամփով: 
Հոպոպ հա, Հոպոպ: 
Տո, Հոպոպը... (հայհոյանք երեխաների հասցեին): 
Հոպոպը ձեր թայն ա՞:

— Էհ, երեխեք են, է՛լի, ուստա Ասատուր, ի՞նչ ես անգաջ դնում, — ասաց ծանոթը շտապ քայլելով նրա առջևից:

— Տո, ո՞վ ա անգաջ դնում, ես դրանց... (հայհոյանք): 
Տեսնում են թե չէ, ոնց որ գեղի շները վրա տան: 
Քարեր էլ են գցում, քարեր:

Բայց ծանոթն այլևս չէր լսում նրան, նա ծռվեց մյուս փողոցը և անցավ գնաց:

Իսկ Հոպոպը, բարձրաձայն շարունակելով հայհոյանքներով համեմված իր բանակռիվը բացակա երեխաների հետ, մտավ իրենց փողոցը: 
Դռներին նստոտած կանանց խմբերի մոտով անցնելիս մի ջահել կին կանչեց նրա հետևից.
— Հո՛պոպ:

Ու իսկույն ծիծաղելով դեմքը ծածկեց մոտը նստած ընկերուհու մեջքի հետևը: 
Մյուս կանայք ուրախ հռհռացին, բացի մի պառավ կնոջից, որը մեղմորեն հանդիմանեց բացականչողին:

Հոպոպը ետ չնայեց, բայց, իհարկե, առանց հարմարավոր հայհոյանքի չթողեց իր հետևից կանչող կնոջը և անցավ գնաց: 
Այդ հայհոյանքն այնքան անհամեստ էր, որ պառավը նկատեց կանչողին.
— Հը՛, էդ էիր ուզո՞ւմ...
Իսկ մյուս կանայք, մանավանդ կանչողը, ամոթից ծածկեցին բերանները և, իրար կողք բզելով, աշխատում էին զսպել ավելի սաստկացող հռհռոցը:

Այնուհետև մինչև տուն հասնելը Հոպոպի միևնույն հայհոյանքը զանազան վարիանտներով ուղղված էր միայն իր հետևից կանչող կնոջ հասցեին:

* * *
Ամբողջ թաղը Հոպոպ մականունով էր կնքել զինագործ Ասատուրին, ժողովրդական այն առածի հիման վրա, որ ասում է, թե «Հոպոպը ինքը հոտած էր, կարծում էր, թե բույնն է հոտած»: 
Եվ իսկապես, շատ հոտած, այսինքն կռվարար մարդ էր զինագործ Ասատուրը: 
Պատճառը թերևս իրենք թաղեցիներն էին, որովհետև, ինչպես ինքն էլ շարունակ գանգատվում էր, ոչ մի օր չէին թողնում, որ մարդը հանգիստ տուն գնա: 
Հոպոպին կատաղեցնելը մի կատարյալ զվարճություն էր նրանց համար: 
Նույնիսկ այն ժամանակ, երբ նա տանը նստած, սուփրեն առաջին, գինու գավը կողքին, թուրքերեն բայաթի էր երգում իր ճաթած ձայնով, թաղի կանայք, որոնց մի առանձին հաճույք էին պատճառում նրա անզուգական հայհոյանքները, դրդում էին մի որևէ չարաճճի երեխայի, որ գնա չարացնի Հոպոպին: 
Երեխան իսկույն վազ էր տալիս, գլուխը զգուշորեն ներս կոխում դռնից, կանչում «Հո՛պոպ» ու ծլկում արագավազ նապաստակի պես: 
Եվ այդ մի հատիկ բառը բավական էր լինում, որ Հոպոպի քեֆը հարամ լիներ, նա իսկույն ընդհատում էր բայաթին, դուրս գալիս դուռը և ամբողջ թաղը հավաքում գլխին:

Ոչ ոքի՝ հետ չէր հաշտվում Հոպոպը: 
Բազարում թե թաղում ոչ մի հարևան չուներ, որի հետ կռված և մի լավ էլ ծեծ կերած չլիներ: 
Կնոջ հետ խո ամեն օր տուրուդմբոցի մեջ էր. ինքը կնոջն էր ծեծում, կինը նրան, թակում էին իրար այնքան ժամանակ, մինչև որ կամ հոգնում էին, կամ հարևանները միջամտում, բաժանում նրանց իրարից: 
Ոչ ոքից չէր վախենում, բացի ոստիկանությունից, որ շատ անգամ կոխել էր նրան մեծ-մեծ մկներով լի մութ նկուղը և մի քանի անգամ էլ նույնիսկ պրիստավը իր սեփական ձեռքով արյունլվիկ էր արել նրա քիթն ու պռունկը:

Հոպոպն արբեցող էր, ճիշտ է, բայց միայն գինի էր խմում, այն էլ միայն կարմիր և լավ գինի, արաղ չէր սիրում և խմելուց հետո էլ դեմքին այնպիսի արտահայտություն էր տալիս, որ թվում էր, թե պիտի թափի: 
Կերակուրների մեջ էլ խիստ խտրություն էր դնում, ջրալի կերակուրներ չէր սիրում, պասվա կերակուրներն ատելով ատում էր, մանավանդ լոբին, նրա սովորական ուտելիքն էր յուղալի դոշը, խավիարը, խորովածը, թարմ կանաչին, կարմիր բողկը և սպիտակ հացը: 
Իսկ այդ համեմատաբար թանկ ուտելիքները գնելու համար փող միշտ ուներ, որովհետև իր արհեստի մեջ լավ վարպետ էր և այնքան ճարպիկ, որ կարողանում էր մի որևէ գրոշանոց ժանգոտ թուր, խանչալ կամ հրացան հարյուր տարվա հնության տեղ ծախել եվրոպացի տուրիստների վրա շատ լավ գներով:

Գինու գավը, որ տեսանք նրա ձեռքին, բանեցնում էր տասնհինգ տարուց ավելի, առավոտները դատարկ հետը տանում էր խանութը, երեկոները լիքը տուն բերում: 
Այնքան էր սիրում, որ շաբաթ գիշերները, դատարկելուց հետո, մոմ էր վառում վրեն. «Բարաքես սրա մեջն ա, — ասում էր ինչ էս գավով գինի եմ խմում, բանս լավ ա գնում»: 
Մի անգամ նրա մեծ տղան, վեց տարեկան, ոտով դիպավ գավին, գավը գլորեց և քիչ էր մնում թախտից ընկներ կոտրվեր: 
Հոպոպը վրա ընկավ երեխին և սկսեց ծեծել նրան այնքան սաստիկ, որ կսպաներ, եթե կինը չխլեր որդուն կատաղած հոր ձեռքից: 
Բարեբախտաբար, գավն արդեն դատարկված էր, թե չէ, ծեծից նրան էլ բաժին կհասներ:

* * *
Կինը տանը չէր, որ Հոպոպը տուն հասավ: 
Դուրսը պատի տակ տղան տուն էր շինում տաշեղներից: 
Բացի կարճ, կեղտոտ շապկից, ուրիշ բան չկար նրա հագին:

— Ո՞ւր, ա մերդ, — հարցրեց հայրը:

Տղան վեր կացավ, աչքերը տնկեց հոր ձեռքի աղլուխին և պատասխանեց:

— Բագրատանց տուն գնաց:

Հոպոպի աչքերը կրակ կտրվեցին:

— Էլի՞... վայ ես նրա... — հայհոյեց նա, շտապով ներս մտավ, գավն ու աղլուխի կապոցը դրեց թախտի վրա և նորից դարձավ որդուն: 
— Գնա էս սըհաթիս կանչի: 
Դե, հը՛:

Տղան, որ հոր հետևից ներս էր մտել և աչքը չէր հեռացնում աղլուխից, հանկարծ շուռ եկավ ու դուրս թռավ:

— Բագրատանց տո՛ւն... 
Լա՛վ, շա՜տ լավ, — սկսեց բարձրաձայն խոսել ինքնիրեն Հոպոպը, — Դե հըմի կգաս, կտեսնանք, էլի... ես քեզ Բագրատանց տուն շանց կտամ... 
Հա՛յ գիդի, հա՛, Ասատուրը մեռել ա, է՛լի, էլ չկա, էլ գետնի երեսին ման չի գալի, է՛լի, որ նրա կնկա հետ ուրիշներն են սիլի-բիլի անում... 
Հոպոպ որ դառանք, նամուս էլ կորցրի՞նք…	Ա՛յ, գետինը չմտնի էս գդակը:

Եվ նա գդակը պոկելով գլխից ուժգին թափով խփեց գետնին: 
Հետո շարունակելով հայհոյանքներով համեմված սպառնալիքները կնոջ հասցեին, գոտիկը ետ արեց, հանեց արխալուղը, ոտնամանները, հոտած գուլպաները, շալվարը և դռան շեմքին կանգնելով, սկսեց չթի կարճ շապկի փեշով հով անել քրտինքից ջուր կտրած երեսին ու փորին:

Անհամբեր սպասում էր կնոջը, բայց մինչև որ կինը կգար, ջգրած սրտով մոտեցավ գավին, գլխին քաշեց, ծծեց ագահորեն և, ծարավը հագեցնելուց հետո, գավը տեղը դրեց: 
Հետո, առանց աղլուխի կապոցը բանալու, կտրեց շոթիներից մեկի սուր ու չոր ծայրը, բերանը գցեց և սկսեց ծամել:

Մոր հետևից գնացած երեխան ներս ընկավ գնդակի նման:

— Ասեց գալիս եմ, — ասաց նա և այս անգամ աչքերը տնկեց հոր բերանին:

— Հը՛մ, — մռնչաց Հոպոպը, հացը ծամելով, և ձեռքը նորից տարավ դեպի գավը:

Այսպիսով գավը մի քանի անգամ մոտեցրել էր նա շրթունքին և պպզել թախտին, երբ վերջապես դռան շեմքին երևաց կինը — բավական սիրունատես ու գիրուկ, մաշված դեղին չուստերը մերկ ոտներին և ծծի մանուկը գրկին:

— Ըհը, էս էլ եկա, ի՞նչ ես ուզում, — ասաց նա համարձակորեն, ըստ երևույթին շատ լավ իմանալով, որ կրկնվելու է ամենօրյա տեսարաններից մեկը:

— Ինչ եմ ուզո՞ւմ, — ասաց Հոպոպը, որ հենց նոր գավը նորից գլուխն է քաշել, գավը դրեց թախտի վրա, շապկի թևով սրբեց շրթունքը, մոտեցավ բռնեց կնոջ ձեռքից, ներս քաշեց և սպառնական դիրք բռնեց նրա առջև: 
— Ո՞րտեղ իր:

— Բագրատանց տանը, — նույն համարձակությամբ պատասխանեց կինը:

— Ի՞նչ իր շինում ընտեղ:

— Ի՞նչ պտի շինեի: 
Լվացք ունեն անելու, կանչել ին, որ էգուց գնամ լվանամ:

— Լվա՞ցք... լվա՞ցք... 
Տո՛, ես քու... (հայհոյանք)... անտեր-մունդռի՞կ ես մնացել, քաղցած-տկլո՞ր ես մնացել, որ ուրիշների հմար լվացք ես անում: 
Հաա՞: 
Բա ես չկա՞մ, բա իմ գլուխը շներն ու գելերն են կերե՞լ: 
Հաա՛: 
Տո՛, իմ կնիկն ընչի՞ պտի ուրիշի լվացքն անի, հը՞: 
Տո՛, Բագրատն ո՞ւմ շունն ա, որ իմ կնիկը գնա նրա հմար լվացք անի, հը՛: 
Տո՛, Բագրատի պես հարուրին կառնեմ -կծախեմ, ու իմ կնիկը պտի գնա նրա հմար լվացք անի՞: 
Ի՞նչ անենք, թե գդակին կակարդ ունի ցցած, ես նրա... (հայհոյանք Բագրատի հասցեին): 
Տո՛, ի՞նչ լվացք, ի՞նչ դես, ի՞նչ դեն, ո՞ւմ ես ուզում խաբի, հազիր ասես... 
Դեսն արի հլա, դեսը... (Հոպոպը քարշ տվավ նրան դեպի ավելի ներս, ձայնը ցածրացրեց, գլուխն առաջ տարավ և ֆշշաց սեղմած ատամների միջից), հազիր ասես գնացել իր նրա հետ շնութին անելու... 
Հը՞, սուտ ա ... էլի կասե՞ս սուտ ա...
Կինը ձեռքը խլեց նրա ձեռքի միջից և չանչեց նրան:

— Ի, հողեմ գիժ գլուխդ, — ասաց նա արհամարհանքով և դարձավ, որ դուրս գնա:

Բայց մարդը շանթեց նրա թևից և թույլ չտվավ, որ տեղից շարժվի:

— Կա՝ց, — գոռաց նա, — ու՞ր ես գնում, որ գնում ես: 
Հենց գիտաս ձեռիցս կպրծնե՞ս: 
Գիժը հըմի կտեսնաս, թե ոնց գիժ եմ: 
Ընչկլի հոգիդ չհանեմ, կթողա՞մ: 
Բա ես մեռե՞լ եմ, որ էն շուն շան որդու հետ ես շնութին անո՞ւմ: 
Հը՛, մեռել ե՞մ... մեռել ե՞մ... մեռել ե՞մ...
Եվ ամեն մի «մեռել եմ» խոսքի հետ բռունցքի մի ծանր հարված էր իջնում կնոջ մարմնին, ո՛ւր որ պատահեր — գլխին, ուսին, մեջքին... 
Կինը մի ձեռքով մանուկը գրկած գլուխը կախել էր, որ հարվածները երեսին չդիպչեն, մյուս ձեռքով աշխատում էր բռնել մարդու ձեռքը, և եթե երբեմն աջողվում էր այդ, Հոպոպն ավելի էր կատաղում և հետագա հարվածներն ավելի անխնա էին լինում:

— Տո՛, գիժ Հոպոպ, ի՞նչ ես ուզում ինձնից, — կանչում էր կինը լաց լինելով:

Ծծի մանուկը ծվում էր նրա խտտին, իսկ մյուս երեխան մի կողմ քաշված դիտում էր այդ շատ սովորական տեսարանը լուռ ու անտարբեր:

— Ես քեզ հլա փե՛տով պտի ծեծեմ, փե՛տով, — ասաց Հոպոպը շնչասպառ և, թողնելով կնոջը, սկսեց խենթի պես դես-դեն ընկնել սենյակում, որ փայտ գտնի: 
Փայտ չգտնելով, նրա աչքովն ընկան իր ոտնամանները: 
Ու վեր թռցրեց այդ ոտնամաններից մեկը, որի կրնկին հաստ նալ էր խփած գոգավոր մեխերով:

Մինչ այդ՝ կինը ծծի մանուկը դրեց թախտի վրա, շտկեց իրեն և վեր թռցրեց գինու գավը:

— Աբա՜ խփի, աբա՜ խփի, տե՜ս էս գավի գլուխը ո՜րտեղ եմ ուտում, — կանչեց նա անվախ և սպառնագին:

— Վա՛յ ես քու... — բղավեց Հոպոպը և, ոտնամանը ձգելով ձեռքից, վրա վազեց, որ գավը խլի:

Բայց կինը ժամանակ չտվավ նրան, որ իրեն հասնի, ոտները հանեց չուստերից և դուրս փախավ գավը ձեռին:

Մարդն ընկավ նրա հետևից:

Ու փողոցում, ուր թաղի կանայք և երեխաներն արդեն հավաքվել էին նրանց աղմուկի վրա սովորական տեսարանը դիտելու, մարդ ու կին վազում էին — կինը առջևից գավը ձեռին, մարդը հետևից գլխաբաց, ոտաբոբիկ և ներքնաշորով:

Փողոցում մի անասելի ժխոր էր բարձրացել, կանայք հռհռում էին, երեխաները սուր ծկլթոցներով «Հոպոպ» էին աղաղակում և սուլում, իսկ թաղի մանրավաճառի խանութի առջև հասուն տղերքը ծիծաղելով բղավում էին. «Հասի, հա՛, Հոպոպ, հասի, հա՛»:

Այդ սարսափելի ժխորի մեջ Հոպոպը վազում էր հա՛ վազում կնոջ հետևից, կարճ շապկի փեշը փռփռացնելով օդի մեջ և աչքը տնկած կնոջ ձեռքի գավին, որի մեջ գինին լըխկ — լըխկում էր և թափվում բերանից:

Քանի գնում, այնքան փոքրանում էր տարածությունը մարդ ու կնոջ միջև, որովհետև գավը խանգարում էր կնոջն ավելի արագ վազելու: 
Վերջապես, մի քանի քայլ էր մնում, որ մարդը հասներ կնոջը, երբ հանկարծ կինը, առանց կանգ առնելու, ձեռքը բարձրացրեց և գավը ուժգին թափով գետնովը տվեց: 
Գավը բխկաց և ալ վարդի պես բացվեց: 
Տակի հաստ մասը քրեղանի պես մնաց ընկած տեղը, իսկ բարակ պատերի թաց փշուրները թռան այս ու այն կողմ, կարմիր գինին ներկեց գետինը լերդացած արյան սև գույնով և իսկույն ծծվեց արևակեզ գետնի մեջ:

Հոպոպը ցնցվեց և կանգ առավ հանկարծ: 
Նրան թվաց, թե իրեն տվին գետնովը: 
Աչքերը մթնեցին: 
Էլ չիմանալով, թե ինչ է անում, արագորեն կռացավ, մի մեծ քար թռցրեց գետնից և ծայրահեղ կատաղի թափով շպրտեց փախչող կնոջ հետևից:

Քարը շեշտակի գնաց դիպավ կնոջ մեջքին: 
Կինը սաստիկ ճչաց, իներցիայով առաջ վազեց մի քանի քայլ էլ և փռվեց գետնին երեսի վրա:

Հռհռացող փողոցը հանկարծ լռեց և քարացավ:

1890
ԹԵ Ի՛ՆՉ ԵՂԱՎ ՀԵՏՈ, ԵՐԲ ՇԱՔԱՐԱՄԱՆԻՑ ԵՐԿՈՒ ԿՏՈՐ ՇԱՔԱՐ ՊԱԿԱՍԵՑ
Մի ընդարձակ ամայի բակում հետին կողմը կանգնած էր դրոգապան Յագորի հնօրյա տնակը, բաղկացած ընդամենը մի-մեծ սենյակից, որի դուռը բացվում էր ուղղակի դեպի բակը: 
Տնակի մի կողքին կպած էր՝ տախտակամած խոհանոցը, իսկ խոհանոցի կողքին` մի ընդարձակ ծածկոց, որի տակ Յագորը գիշերները կապում էր իր ծանրաշարժ դրոգի աժդահա ձին: 
Բակը փողոցից բաժանված էր տախտակի ցանկապատով, որի տակ մի անկյունում կիտված էր ձիու ամիսներով հավաքված աղբը: 
Մինչդեռ բակի մնացած մասում մի ծեղ անգամ չէր կարելի գտնել — այնքան մաքուր էր, որովհետև Յագորի կինը — Անանը, օրը լուսանար թե չէ, ամենից առաջ ձիու աղբն էր հավաքում և բակն ավլում:

Զարմանալի մաքրություն էր տիրում նաև ներսը, սենյակում: 
Հնամաշ, տեղ-տեղ թելերը դուրս թափված կապերտ՜ը ցածրիկ թախտի վրա միշտ ավլած էր: 
Հողե հատակն անդադար ջրվելուց խոնավացել, պնդացել, գորշ գույն էր ստացել և այնքան մաքուր էր, որ, ինչպես ասում են, յուղ թա՛փեիր՝ կհավաքվեր: 
Թախտի, երկու փոքրիկ պատուհանների, ծալքի և թարեքի սպիտակ միտկալի վարագույրները և չորս հատ հնաձև աթոռների սպիտակ երեսները փայլում էին ձյունի մաքրությամբ: 
Մինչև անգամ պատի տակ դրված, տակը ջրակալած և ամբողջապես ջուր լացող կարմիր խելադան ամեն անգամ ջրով լցվելիս խնամքով ողողվում, մաքրվում էր: 
Ճանճ ասված բանը գոյություն չուներ այդ սենյակում, ուր ներքնատան մի տեսակ ծանր զովություն էր տիրում: 
Հաճախ կարելի էր տեսնել միայն մի որևէ հոթիս, որ դուրս գալով հայտնի չէ որտեղից` լույսից վախեցած վազում էր թախտի տակը մտնելու, կամ մի նամաճիճու, որ տրխկալով ցած էր ընկնում առաստաղից մեջքի վրա և սպիտակ փորը վերև արած երկար ժամանակ ոտները բալդի-բալդի էր անում, մինչև որ աջողում էր շուռ գալ, և ծանր ու բարակ, կարծես խոր մտածմունքի մեջ, սկսում էր ուր-որ գնալ:

Ամառվա տոթ երեկո էր: 
Օդն այնքան անշարժ էր, որ պատուհանների վար թողած վարագույրներն ամենևին չէին շարժվում: 
Անանը նստած էր հատակին մի չլի վրա և երեխային վեր էր կացնում օրորոցից: 
Նա դեռևս շատ ջահել կին էր, հազիվ քսան տարեկան, չթի հնամաշ դերիայով և գլխին մաքուր, սպիտակ աղլուխ փաթաթած: 
Կազմվածքն այնքան նիհար էր, որ պարզորոշ նկատվում էին թիակների սուր ծայրերը, որոնք դուրս էին ցցվել բարակ դերիայի տակից և մեջքի վրա, վերևից ներքև, տաշտանման մի փոս էին գոյացրել: 
Մի տեսակ սարսափի արտահայտություն կար նրա տեղ-տեղ կաբմրատակած, տեղ-տեղ կապտած և տեղ-տեղ ուռած դեմքի վրա, մանավանդ տարօրինակ կերպով չռած քարացած աչքերի մեջ, որոնք կարծես ծայրահեղ ապուշ տարակուսանքով հարցնում էին շարունակ, «ինչո՞ւ, ինչո՞ւ...» ու ոչ մի տեղից պատասխան չէին ստանում:

Լուռ ու մունջ առավ երեխային, դրեց գոգը և սկսեց հագցնել: 
Երեխան ծիծաղկոտ աչքերով նայում էր նրա քարացած դեմքին և, ինչ-որ թոթովելով, կարծես քնքշանք էր խնդրում մորից, բայց մայրը կարծես չգիտեր, թե ինչ է քնքշանքը: 
Սակայն, երբ երեխան փամփլիկ ձեռքը մեկնեց և սուր եղունգով բռնեց նրա քթից, նրա դեմքի վրա ժպիտի նման մի բան երևաց, նախ համբուրեց երեխայի ձեռքը, գլխի մի թեթև շարժումով քիթն ազատեց նրա ձեռքից, հետո խոնարհվեց և շրթունքը ամուր ու կաթոգին սեղմեց նրա թրխլիկ այտերին: 
Բայց և այնպես սարսափը քարացած էր նրա դեմքի վրա և աչքերի մեջ:

Ներս մտավ մի կին միջին տարիքով, սև հագուստով, կարմիր քրտնած դեմքով, մի սև շալ ձեռքին: 
Ամբողջ թաղում և թաղի սահմաններից էլ դուրս նա հայտնի էր գիժ-Հոռոմսիմ անունով: 
Եվ իզուր չէր, որ վաստակել էր այդ անունը: 
Կիսախելագարի մեկն էր, վերին աստիճանի չար և կռվարար, օր չէր անցնի, որ մեկի հետ չկռվեր — ո՜վ ուզում է լիներ այդ մեկը՝ հարազատ, հարևան թե անծանոթ: 
Տարին տասներկու ամիս անեծքներ էին միայն, որ թափվում էին նրա բերանից: 
Անիծելիս շատ անգամ կատարյալ բանաստեղծ էր դառնում, այնպիսի հզոր ու ազդու, երբեմն և կնոջ բերանին անսազ անեծքներ ու հայհոյանքներ հորինում, որ ոչ ոք ոչ մի տեղ չէր լսել: 
Եվ ամբողջ թաղը սարսափում էր նրա բերանից: 
Թաղական ոստիկանն անգամ, երբ հարևանները գնում էին գիժ-Հոռոմսիմից գանգատվելու, ձեռքը թափ էր տալիս և հեռանում:

Թաղում դեռ կային ուրիշ մի քանի հայտնի կռվարար կանայք ևս, բայց գիժ-Հոռոմսիմը վաղուց արդեն տվել անցել էր ամենքից թե իր ճարտար լեզվով, թե անեծք-հայհոյանքով և թե՜ նույնիսկ ֆիզիկական ուժով, որին շատ անգամ դիմում էր բերանացի կռվից հետո:

Ցածրահասակ, լղար, ծայր աստիճան արագաշարժ՝ տեղն ու տեղը կրակ էր գիժ-Հոռոմսիմը: 
Պստիկ, պլպլան աչքերը ջղային անհանգստությամբ այս ու այն կողմն էին դառնում շարունակ ծտի գլխի պես, — կարծես շարունակ կռվի առիթ էր որոնում: 
Կռվելիս նախ երկար ժամանակ լեզվակոխ ու անեծքակոխ էր անում համարձակ հակառակորդին սկզբում հանգիստ, հետո արագորեն տաքանալով, վերջը հանկարծ կատվի պես վրա էր ընկնում նրան և եթե աջողում էր բռնել նրա մազերից, ձիգ էր տալիս բոլոր ուժով, իսկ եթե ոչ, սկսում էր կմշտել և ոլորել նրա մարմինը իր երկայն, չոր մատների սուր եղունգներով, որոնց գծած ստորակետներն արնակալում, ուռչում-կապտում էին և երկար ժամանակ չէին ջնջվում:

Գիժ-Հոռոմսիմը Անանի սկեսուրն էր:

* * *
— Ը-ը՜, տափը դնեմ քեզ, տափը, ոնց որ փետացել ես էդ տափին, — մրթմրթաց նա մտնելուն պես, պստիկ, չար աչքերը ոլորելով հարսի վրա:

Անանն այն աստիճան սովորել էր այդպիսի անառիթ անեծքների, որ մինչև անգամ չնայեց սկեսոր կողմը, այլ անտարբեր ու դանդաղ՝ շարունակում էր հագցնել երեխային:

Գիժ-Հոռոմսիմը շալը շպրտեց թախտի վրա, որի ժամանակ նրա արագաշարժ աչքերը հանկարծ մի վայրկյան կանգ առան պատուհանների վար թողած վարագույրների վրա:

— Աղջի, բա էդ քոռացած աչքերովդ տեսնում չե՞ս արևը մեր ա մտել, — ասաց նա: 
— Ա՜յ, ոչ ունենամ քեզ պես հարսը, ոչ, չորանաս կպչես էդ տափից, ոնց որ չորացել կպել ես:

Ու անեծքները շարունակելով գիժ-Հոռոմսիմը բարձրացավ թախտը, պատուհանների վարագույրները գցեց բաց փեղկերի գլխին, հետո ուզում էր իջնել, բայց մի բան մտաբերելով արագ մոտեցավ թարեքին, ետ քաշեց վարագույրը և սկսեց մեկ-մեկ համարել թիթեղյա մատուցարանի վրա թեյի պարագաների կողքին դրված շաքարամանի միջի շաքարի կտորները: 
Առավոտյան տնից դուրս գնալիս շաքարամանի մեջ ճիշտ տասը կտոր շաքար էր թողել նա, բայց այժմ, համարելուց հետո, տեսավ երկու կտոր պակաս է: 
Ու ծտի նման ցած թռավ թախտից:

— Ա՜յ քեզ... ա՜յ, ա՜յ, ա՜յ...
Այս խոսքերով նախ երկու ձեռքով պինդ խփեց հարսի գլխին, հետո ծայրահեղ կատաղությամբ ատամները սեղմած սկսեց սուր-սուր եղունգներով կմշտել նրա դեմքը, ձեռքերը, կողերը — ո՜ւր որ պատահեր, ընդսմին, ամեն մի կմշտոցի հետ եղունգների մեջ բռնած կաշին ոլորում էր և ձիգ տալիս:

— Ըը՛... — ցավից մղկտաց Անանը և, երկու ձեռքով ամուր գրկելով երեխային, խոնարհվեց նրա վրա:

— Առանց ինձ չայ էլ ես խմում, հա ... 
Այ քեզ... տասը կտոր շաքարից ութն ես թողել, ութ կտոր դառնաս դու... ա՜յ քեզ, ա՜յ, ա՜յ... շատ էժան ենք առնում, հա՞, որ քոռ ու փուճ ես անում, քոռանաս ու փճանաս դու... ա՛յ քեզ, այ, ա՛յ...
Ու սուր եղունգները դանակի՝ պես ակոսում էին Անանի վտիտ մարմինը:

— Վըի՛, վըի՛… — մղկտում էր Անանը ցավերից գալարվելով, և նրա ձեռքերը մեքենայաբար ավելի ու ավելի էին սեղմում երեխային, և նա ավելի ու ավելի էր խոնարհվում երեխայի վրա: 
Իսկ երեխան սաստիկ ճչում էր նրա գրկին: 
Գիժ-Հոռոմսիմի կատաղությունը գնալով սաստկանում էր: 
Երկու ձեռքերի սուր եղունգները կարծես անզոր էին նրա բոլոր բարկությունը թափելու: 
Նրան կատաղեցնում էր առանձնապես այն հանգամանքը, որ Անանը համարյա թե ձայն չէր հանում, կարծում էր, թե ուրեմն հարսը բոլորովին ցավ չի զգում, մինչդեռ սիրտը հովացնելու համար ուզում էր, որ Անանը ճչար, աղաղակեր, լաց լիներ, օգնություն կանչեր, ուստի աշխատում էր խփել կամ կմշտել նրա մարմնի այնպիսի մի նրբազգաց տեղ, որ հարսը ստիպված էլներ վերջապես բարձրաձայն արտահայտել իր ցավը: 
Բայց չէ, Անանը համառորեն ձայնը փորն էր գցել և, նրա առջև խոնարհված, զսպած հառաչանքներ էր միայն արձակում, որ գիժ-Հոռոմսիմը հազիվ թե լսում էր իր կատաղի՝ ծկլթոցների և երեխայի լացի մեջ:

Տեսնելով, որ խփելով և կմշտելով ոչինչ չի լինում, գիժ-Հոռոմսիմը պոկեց հարսի գլխից սպիտակ աղլուխը, բռնեց նրա ցանցառ մազերի երկու հյուսերից մեկի ծայրից և ձեռքի ուժգին թափով ձիգ տվեց հանկարծ:

— Աա՛աա... — երկար ու սուր ճչաց Անանը և, սաստիկ ցավից աչքերը փակելով, ետ ընկավ մեջքի վրա: 
Նրա թողացած ձեռքերը բաց թողին երեխային: 
Երեխան նրա գոգից գլորվեց ընկավ գետին և սկսեց ավելի ճչալ:

Հարսի սուր ճիչը, վերջապես, փոքր-ինչ հովացրեց գիժ-Հոռոմսիմի սիրտը, նա թողեց հարսի մազերը, վերցրեց երեխային և, շարունակելով անեծքներ թափել, հոգնած նստեց թախտի վրա ու սկսեց ձեռքերի մեջ օրորել երեխային, որ սուս կացնի: 
Նրա պստիկ, չար աչքերը դեռևս պլպլում էին խելագարի կատաղությամբ, քրտինքը վրա էր տվել նեղ ճակատին. նա հևում էր երկար տեղ վազած մարդու նման:

Իսկ Անանը, աչքերը փակ, ընկած էր հատակին մեջքի վրա և նվում էր միալար, հազիվ լսելի ձայով:

* * *
Ամառվա երկարատև, անտանելի տոթ օրը նոր էր մթնել: 
Պառավ Հեղնարը և նրա երկու փոքրիկ թոռները — մեկը տղա, մյուսն աղջիկ — ծալապատիկ նստած էին թախտի վրա և հայտնի չէ՝ ճաշ թե ընթրիք էին ուտում, որովհետև իրենք էլ չգիտեին ո՞րն է իրենց ճաշը և ո՞րն ընթրիքը: 
Կապույտ սուփրի վրա պլպլում էր մի փոքրիկ լամպ, որ չմաքրած ապակու միջից պղտոր լույս էր սփռում նրանց հոգնատանջ, քրտնած երեսներին: 
Նրանց կերածը փռան սև հաց էր և կիսախակ մի ձմերուկ, որի գույնը դժվար էր որոշել սպիտակ էր, թե դեղին: 
Լամպի լույսն իր շուրջը հավաքել էր ահագին թվով մանր մժեղներ, որոնք պտույտ էին անում տաք ապակու շուրջը, շատերն այրվում թափվում էին ներքև, շատերն էլ կպչում թաց ձմերուկից:

Պառավ Հեղնարը ցամաքած, կուչ եկած մի կին էր դեմքի անհամար խորշոմներով: 
Հարատև չքավորությունն ու բախտի ծանր հարվածները ծռել էին նրա մեջքը և իրենց անջնջելի կնիքը դրոշմել նրա դեմքին և թախծալի աչքերի մեջ: 
Թոռները — քույր ու եղբայր որբ էին և մնացել էին պառավ տատի խնամքի տակ: 
Այդ երկու փոքրիկ երեխաներն էին, որ պառավ Հեղնարին եռանդ էին ներշնչում ապրելու և աշխատելու: 
Բայց պառավ Հեղնարը մի ավելի մեծ վիշտ ուներ, այդ՝ երկու որբերի մեծ քրոջ — Անանի վիճակն էր իր կիսախելագար սկեսոր և նրանից ոչ պակաս վայրագ ամուսնու ձեռքից:

Պառավի մշտական պարապմունքը լվացարարությունն էր և հաց թխելը: 
Շատ լվացք անելուց և թոնրի մեջ հաց կող տալուց նրա դեմքի և ձեռքերի կաշին եռացրած ջրի և թոնրի կրակի մեջ մրկվել, չորացել, ճաքճաքել, մագաղաթ էր դարձել: 
Լվացք անելիս փոքրիկ թոռներն օգնում էին տատին, մեկը փայտն ու՝ տաշեղները խտտած, մյուսը կաթսան ուսած և լվացքի թաբախը քարշ տալով առաջնորդում էին լվացքի ծանր կապոցը շալակած տատին դեպի գետափ: 
Եվ այնուհետև, երբ տատը կիզիչ արևի տակ թաբախի մոտ պպզած՝ ճմռում էր լվացքը, նրանք ծակ տոլչով ջուր էին մատակարարում մերթ կաթսայից թաբախին, մերթ գետից կաթսային: 
Իսկ երբ պարապ էին մնում, աղջիկը դերիայի փեշերը շեքը հավաքած, տղան վարտիքը մինչև ազդրերը վեր քաշած՝ մտնում էին գետի՝ վճիտ ջուրը և լպրծուն սալ քարերից ու խճից թումբեր կազմում:




 --------------------------------------- 


Այդ երեկո էլ, ամբողջ օրը կիզիչ արևի տակ գետափին անցկացնելուց և լվացքը, կաթսան ու թաբախը տիրոջը հանձնելուց հետո, նոր էին վերադարձել տուն և հոգնած ու քաղցած հաց էին ուտում, որ շուտով քնեն և առավոտը վաղ-վաղ դարձյալ գործի գնան:

— Նանի, որ ուտես՝ կորիզն ինձ տու, — ասում էր թոռներից մեկը, ձմերուկի կորիզները հավաքելով իր առջև:

— Սուտ ա ասում, նանի ջան, ինձ տու, — ասում էր մյուսը, նույնպես կորիզները հավաքելով իր առջև:

— Հրեդ, դու քիչ ունես, — ասում էր առաջինը:

— Դու ավելի շատ չունե՞ս, — առարկում էր երկրորդը:

— Ո՞ւր ա, հը՛, ո՞ւր ա. շատ ըլի` քսանն, էլի՜:

— Քսանն էլ կըլի, հըլա հարուրն էլ:

— Հա, ո՜նց չէ. հարուրը հրեդ քունը կըլի ու...
— Դե քիչ բասեբաս մտեք, գլուխս ցավում ա, — բարկացավ տատն իրեն հատուկ բարեսրտությամբ: 
— Յանի ի՞նչ եք տեսել էդ կորիզի մեջ, որ ամեն հետ իրար միս եք կրծում: 
Կեսը մեկիդ կտամ, կեսը` մեկէլիդ:

* * *
Պառավ Հեղնարը կորիզը երկու թոռների մեջ բաժանելու վրա էր, երբ հանկարծ ներս մտավ Անանը երեխան խտտին: 
Մտավ շտապով, հուսահատ, վճռական քայլերով:

— Նանի, ախր իմ մեղքը ո՞նց ընկար, որ տարար ինձ էն դժոխքը գցեցիր, — բացականչեց նա լացակումած, երեխան գրեթե գցելով թախտի վրա: 
— Քա՞ր եմ, երկա՞թ եմ, որ դիմանամ: 
Աստոձ ինձ էլ մարդ ա ստեղծել, թե շուն...
Նա նստեց թախտի վրա և, սրտի փղձուկը չկարողանալով բռնել, սկսեց սաստիկ, ցնցողաբար հեկեկալ, դեմքը ձեռքերով ծածկած:

Նանն իր երկու պստիկ թոռներով կորիզն էլ մոռացավ, ամեն բան էլ: 
Սկզբում, երբ Անանը ներս մտավ այնքան անսովոր կերպով, պառավ Հեղնարը խիստ վախեցավ, բայց երբ Անանի խոսքերից իմացավ բանը, մնաց նստած տեղը ցամաքած, լուռ ու վշտահար:

— Էլ ի՞նչ արեց, աղջի, — հարցրեց նա:

— Չես գիտի՞ ինչ կանի, — արտասանեց Անանը հեծկլտանքի միջից: 
— Ջանիս վրա էլ տեղ չմնաց, որ արինլվիկ չարեց, էլ գլխիս վրա մազ չմնաց, որ չպոկեց, էլ գլխումս ղուղ չմնաց, էնքան թակեց... մինչև ե՞րբ... 
Մի հոգի ունեմ, դե էն ա, մի անգամ հանի, պրծնեմ, է՛լի... թե չէ, է՜լ հալ կա՞, որ դիմանամ...
— Այ, ոչ էր ըլել էն օրը, սև օր էր մթնել էն օրն իմ գլխին, որ դու մտար էդ քարուքանդ տունը, — հառաչեց Հեղնարը: 
— Քու սաբաբ ըլողի ջանը կրակ ընկնի, ոնց որ կրակ ա ընկել իմ ջանը: 
Ախր էն գիժ սրտամեռն ի՞նչ ա ուզում քեզանից, որ ըտենց կրծում ա միսդ, շունը կրծի նրա միսը:

— Ի՞նչ ա ուզում, — դառնությամբ արտասանեց Անանը, գլխի աղլուխի ծայրով սրբելով աչքերը: 
— Էն ա ուզում, որ ասում ա՝ մի՜ ուտի, մի՜ խմի, մի՜ հագնի, մի՜ մաշի, հենց իմանաս մանանա ա թափվում ինձ հմար երկնքից:

— Ըսօր էլի գժվե՞ց:

— Գժվեց թե ընե՛նց... 
Առավոտը վեր կացավ, կորավ գնաց մեռելի թաղման: 
Չունքի ինքը չէր խմելու, չթողեց որ սամավար գցեմ: 
Յագորն էլ խո առավոտը լիսանում ա թե չէ, դրոգը լծում գնում ա, առանց չայ խմելու: 
Դե իմ գլուխը ջհանդամը, չայի հմար սիրտս շատ էլ չի գնում, էս էրեխեն էր լաց ըլում, սոված էր: 
Չուտելուց ծիծս չորացել, կպել ա դոշիս: 
Գնացել, հարևանից մի չայնիկ ջուր եմ բերել, էրկու կտոր շաքար եմ գցել, հաց բրդել, ուտեցրել, որ անջախ ձենը կտրել ա: 
Սաղ օրը կորած էր: 
Իրիկնապահին քելեխը զահրումար արած, հարբած-տրաքված տուն էկավ ու էկած-չէկած հըլա մի լավ անըծքակոխ արավ, եննա վրա ընկավ թարեքին: 
Տեսավ էրկու կտոր շաքար պակաս ա, խո գիտաս, շաքարն էլ ու ամեն բան էլ համբրած ունի տանը, ո՞նց թե, ասում ա, էրկու կտոր շաքար ես բանացրել առանց ինձ. ոնց որ մի կատաղած շուն՝ վրա պրծավ ու ջանիս վրա մի սաղ տեղ չթողաց — խփեց, գզգզեց, ծակծկեց... 
Ջանս որ բաց անեմ, չես կարա մտիկ անի, կասես կեծացրած շամփուրներով դաղդղել են...
Փղձուկը նորից բռնեց Անանին, բայց նա կարողացավ զսպել իրեն.
— Սրանից ետը, որ սպանես էլ, նանի, ես էլ ընտեղ գնացողը չեմ, — ավելացրեց դողդող, բայց վճռական ձայնով կգնամ Քուռը կընգնեմ, կխեղվեմ, հոգիս սատանի փայ կանեմ ու ընտեղ չեմ գնա: 
Հերիք ա, հոգիս հրես էկել, դեմ ա առել բկիս: 
Իմ մատաղ օրերը սև ու մութ ա արել: 
Մի օր ուրախութին չեմ տեսել: 
Սաղ իրեք տարի, ոնց որ շամփրի վրա դնես խրովես, ընենց խրովել ա ինձ, ինքը ջոկ, տղեն ջոկ: 
Ինքը ծեծել ջարդել, մսերս գզգզել ա, հերիք չի, տղեն էլ հարբած, տրաքված էկել ա, պակասը թամամցրել: 
Ինչի՞, ի՞նչ եմ արել: 
Մի անլեզու հայվանի պես ընկած եմ ինձ հմար. տալիս են՝ ուտում եմ, չեն տայիս՝ ձեն չեմ հանում: 
Սաղ օրը հոգիս դուրս ա գալի Քռից ջուր կրելով, ձիու թրիքը հավաքելով, բակն ավլելով, տունը տեղավորելով, նրանց կարկատաններն անելով, էլ ի՞նչ են ուզում: 
Շունը, որ շուն ա, շանն էլ էն չարչարանքը չեն տա, ընչ որ ինձ, բա մի շան ղդար էլ չկա՞մ: 
Հրես էս ըրեխի հմար հոգի են տալիս, բա սրա հմար էլ ա խնայեն, է՜, ինձ: 
Վո՜ւյ, աստոձ ջան, — բացականչեց Անանը՝ արտասվալից աչքերը գցելով առաստաղին, — ի՞նչ կըլի հոգիս առնես, պրծնեմ...
Նրա ձայնը բոլորովին դողդողաց և հանկարծ կտրվեց, գլուխն ընկավ տախտակի պես հարթ կրծքի վրա և ուժգին հեկեկանքը նորից սկսեց ցնցել նրա ոսկրացած ուսերն ու մեջքը:

Փոքրիկ քույրն ու եղբայրը սուս արած նայում ու լսում էին նրան մանկական լուրջ հետաքրքրությամբ, մանուկը չոչ անելով մոտեցել էր սուփրին, վերցրել ձմերուկի մի կլեպ և աշխատում էր կրծել իր նոր դուրս եկած պստիկ ատամներով: 
Իսկ պառավ Հեղնարը մնացել էր տեղն ու տեղը ցամաքած, չիմանալով ինչ ասի, որ գոնե մի քիչ մխիթարած լինի սկեսոր ու մարդու ձեռին այրված, դաղված թոռանը: 
Վշտից և կարեկցությունից նրա պառավ գլուխն օրորվում էր սաստիկ և բարի աչքերը լցվել էին արտասուքով:

— Աղջի, ըտենց որ խոսում ես, սաղ ջանս կրակ ա ընկնում ախր, — ասաց նա լացակումած: 
— Ասում ես, թե էլ չես գնա ընտեղ, եննա դրանով կպրծնե՞ս էն կապելու գժերի ձեռիցը:

— Չեմ պրծնի ավելի լավ, — պատասխանեց Անանը, շարունակելով հեծկլտալ: 
— Սրանից ավելի ի՞նչ պտի անեն: 
Սպանեն, թող սպանեն: 
Ջանս էլ ա կդնջանա: 
Էլ խո ամեն օր դաղդղորիկ չեն ածի: 
Գշերները չեմ կարում քնի՝ մղկտոցից, — ավելացրեց նա և արտասուքը նորից սկսեց գլգլալով թափվել նրա աչքերից:

Պառավ Հեղնարն այլևս չկարողացավ դիմանալ: 
Նրա գլուխը դադարեց օրորվելուց, հանգած աչքերը վառվեցին հուսահատական վճռականության կրակով և պառավ մարմինն սկսեց դողդողալ ներքին բուռն զայրույթից:

— Լա՜վ, մնա: 
Էլ չգնաս, էլ չգնաս էն կապելու գժերի տուն, — բացականչեց նա: 
— Ես նրանց աղջիկ չեմ տվել, որ համ քոծի պես բանեցնեն, համ էլ տակները– դնեն, ջարդեն: 
Մումի պես հալել մաշել, են, հալվի ու մաշվի նրանց ջանը: 
Անտեր չես, ես հըլա չեմ մեռել: 
Կաց, էլ չգնաս: 
Հալբաթ մի կտոր հաց էլ քեզ հմար կճարենք, որ...
Խոսքը չվերջացավ պառավի բերանում, գժված գոմշի պես ներս ընկավ մի ահագին մարդ, այնքան ահագին, օր ներս ընկնելուն պես կասես լցրեց իրենով այդ փոքրիկ խրճիթը: 
Անանի մարդն էր, դրոգապան Յագորը, իր դրոգի պես կոպիտ ու անտաշ, իր հսկա ձիու պես խոշոր ու ջլապինդ: 
Գլխին գդակ չուներ, արևառ երեսն այնքան թավամազ էր, որ մորուքն ու բեղերը կասես խառնվել էին իրար, կուրծքը բաց էր, կապույտ արխալուղով և այնքան լայն շալվարով, որ եթե տոտերը հաներ անկրունկ երկարաճիտ լափչիների միջից, կկարծեիր, թե կանացի շրջազգեստ ունի հագին: 
Կատաղությունից փայլում էին նրա ահագին աչքերը թավամազ, սև հոնքերի տակ, մեծ քթի պնչերը փռնչում էին հոգնած ձիու ռունգների պես լայնացած:

Կինը նրան տեսնելուն պես վայրկենաբար դադարեց լալուց, վեր թռավ տեղից և վազեց կպավ պատին մեռելի պես գունատված:

— Ես քու... — գոռգոռաց մի սարսափելի հայհոյանք և Յագորը սպառնագին մի քանի քայլ արավ դեպի նա:

Պառավ Հեղնարը վեր թռավ տեղից և ուզեց կտրել նրա ճանապարհը, բայց նա ձեռքի մի թեթև շարժումով նետեց նրան նորից դեպի թախտը և իր հսկա հասակով գնաց կանգնեց վախից տերևի պես թպրտացող կնոջ առջև:

— Վո՛ւյ, չխփես, Յագոր ջան... հոգուդ մեռնեմ, չխփես, ջանս ցավում ա, — աղաչեց Անանը գլուխը երկարացրած և երկու ձեռքով պինդ գրկած իր ոսկրացած ուսերը:

— Չխփե՛մ, չխփե՛մ, — որոտաց Յագորը կատաղի աչքերը փայլեցնելով նրա վրա: 
— Բա ի՞նչ անեմ: 
Աչքերդ պաչե՞մ, որ էն պառավը քնած՝ թաքուն վեր ես կացել, էկել, տունն անտեր թողել: 
Փախել ես, հա , տանից: 
Ջառըջհանդամը, թե փախել ես. — շատ էլ դարդ չեմ անի քեզ հմար, էս էրեխի՞ն ուր ես բերել: 
Հը՞: 
Խո չե՞ս ուզում էս սհաթին ճիվը ճվիցդ հանեմ, ճիճվի պես ճխլեմ ոտիս տակը: 
Հը՞: 
Ինձ չես ճնանչո՞ւմ: 
Ըըը , ես քու...
Եվ մի ահագին բռունցք, կարծես երկաթից ձուլված, ծանր ու դանդաղ, հորիզոնական ձևով գնաց ու եկավ դիպավ կնոջ կողքին:

Անանը մինչև անգամ չճչաց, այլ միայն հանկարծ բերանը բաց արեց, ներս ծծեց օդը մի տարօրինակ հևքով, այնպես, ինչպես ջրից հանած ձուկը, հետո օրորվեց և կամաց, փալասի պես, վար ընկավ գետին:

— Ա՛, քու սիրտը չմեռնի, էդ ի՞նչ արիր, — ճչաց Հեղնարը սարսափած և վազեց օգնության:

Յագորը մի րոպե թավամազ հոնքերի տակից նայեց իր ոտքերի առջև թավալված կնոջ չռած աչքերին, հետո, շարունակելով հայհոյանքները, մոտեցավ երեխային, որը շարունակում էր կրծել ձմերուկի կլեպը, վերցրեց և առանց շտապելու դուրս գնաց:

Պառավ նանը խոնարհվեց Անանի վրա և սարսափից քարացավ:

Անանն ընկած էր գետնին՝ որկորը տարօրինակ կերպով վեր ցցած, չռած աչքերը նայում էին առաստաղին ապակու բութ փայլով, բաց բերանից արյուն էր հոսում, հևքը կարծես քարացել էր այնտեղ:

Կնոջն սպանելու համար մեղադրվող դրոգապան Յագորը նախնական քննության ժամանակ դատական քննչի՝ հարցու-փորձին պատասխանելով՝ ասաց. — Մի մուշտի տվի, է՛լի, ուրիշ բան խո չե՞մ արել:

189Օ:

ՍԵՎ ՓՈՂԵՐԻ ՏՈԿՈՍԸ
Նոր էր մթնել, որ պառավ Մարանը պատրաստվեց քնելու, թեև գիտեր, որ մինչև կեսգիշեր շուռումուռ պիտի գար անկողնում լվաներից և պառավական անքնությունից: 
Դեռ բավական լույս էր, որ գցել էր տեղաշորը: 
Միշտ այդպես էր անում, որ գիշերվա մթան մեջ նեղություն չտա իրեն: 
Նավթ չուներ, որ վառեր:

Պառկելուց առաջ մոտեցավ խրճիթի պուճախին, ձեռքով շոշափեց և տեսավ, որ հավերը նստած են թառին, թեև շատ լավ գիտեր, որ նրանք ամբողջ օրը հարևան հավերի և աքլորների հետ ամբողջ թաղը տակնուվրա անելուց հետո երեկոյան, սովորական ժամին, եկել թառել էին իրենց տեղը: 
Երբեք չէր կարող հանգիստ տեղաշոր մտնել, մինչև որ չստուգեր հավերի ներկայությունը, որովհետև նրա ապրուստի համարյա միակ աղբյուրն ու հույսը այդ երկու հատիկ հավն էր, որոնց սիրում և խնամում էր իր աչքի լույսի պես: 
Հավերը ձու էին ածում, պառավ Մարանն այդ ձվերը տանում էր թաղի մանրավաճառի մոտ և փոխում հացի կամ կուտի հետ: 
Այդպիսով հավերը համ իրենց էին պահում, համ պառավ Մարանին:

Հավերը նրա ձեռքի շոշափումից շարժվեցին և կռկռոց արձակեցին: 
Այնուհետև պառավը կատարեց իր սովորական աղոթքը, երեսն անկանոն կերպով խաչակնքելով՝ երեք անգամ ծունր դրեց խրճիթի խորդուբորդ հատակի վրա, ինչ-որ մռմռալով քթի տակ, հետո հանվեց և պառկեց: 
Խոնավ անկողինը մի անախորժ սարսուռ ազդեց նրա ցամաքած մարմնին. նա կուչ եկավ և վերմակը քաշեց գլխին: 
Ու մտածմունքները՝ տխուր ու անմխիթարական, նորից պաշարեցին նրան:

Մենակ, մեն-մենակ էր ապրում պառավ Մարանն այդ կիսախարխուլ խրճիթում, որ մարդուց մնացած միակ հարստությունն էր: 
Վաղուց, շատ վաղուց էր մեռել մարդը, որ մի հարբեցող խարազ էր: 
Մեռել էր շատ հիմար կերպով, մի անգամ գիշերով լավ կոնծած, բայաթի երգելով տուն գալիս ընկել էր փողոցում գլխի ծածկը փլած արտաքնոցի հորը և մինչև հանելը խեղդամահ եղել գազերից: 
Չնայելով, որ կինը շատ քիչ լավ օր էր տեսել նրա ձեռքին, բայց և այնպես երկար ժամանակ սուգ էր անում նրա համար և այժմ էլ առանց խոր հոգոց հանելու չէր կարողանում հիշել նրան, ախր ինչ էլ որ լիներ, էլի այն ժամանակ մի կենդանի շունչ կար մոտը, թեև ծեծ ու հայհոյանքով — բայց պահող-պահպանող ուներ:

Ճիշտ է, այժմ ուներ մի որդի, բայց նա էլ փուճ-փճանալու մեկն էր, գող ու ջիբգիր, որ օրերով ու շաբաթներով տան երես չէր տեսնում, մորը չէր նայում, այնպես որ եղած-չեղած մեկ էր:

Որդու փճությունը թունավորել էր պառավ Մարանի առանց այն էլ թշվառ կյանքը: 
Քանի-քանի անգամ արցունքն աչքերին փորձ էր արել խրատելու Արտեմին, որ հեռանա վատ ճանապարհից, մի գործի կպչի, պսակվի, օրինավոր տունուտեղ դնի, օրինակ էր բերում հարևան Օսանի տղա՝ թաբախ ման ածող Ցականին, որ նրա հասակակիցն էր և կարգին ընտանիք էր պահում, բայց հենց առաջին խոսքի վրա Արտեմն այնպես չռել էր նրա վրա իր ահարկու աչքերը, այնպես բղավել նրա վրա, որ խեղճ պառավն իսկույն ձայնը փորն էր գցել:

«Ա՛խ, որդի, որդի... — հառաչեց պառավ Մարանը և շուռ եկավ մյուս կողքի վրա, — էս հավերն էլ որ չունենամ, յարաբ ի՞նչ կըլի իմ չարեն»:

Օրամեջ կամ երկու օրը մի անգամ վերցնում էր հավերի ածած ձուն և գնում թաղի մանրավաճառի մոտ, որը զանազան մանրուքի և մրգեղենի հետ հաց էլ էր ծախում, օգտվելով այն հանգամանքից, որ թաղում հացթուխ չկար:

— Բաղդո ջան, էրկու ձվի հաց տա՛ս, — ասում էր նա խնդրական եղանակով:

Մանրավաճառը ձվերը մեկ-մեկ շարժում էր ականջի մոտ:

— Էս մեկը լակ ա, Մարան նանի, — ասում էր նա կատակով:

— Վո՜ւյ, չէ, Բաղդո ջան, ըսօր են ածել: 
Ես ըսկի լակ ձու կունենա՞մ:

— Մարան նանի, ի՞նչ կանես, որ հավերիդ ձվամանը չորանա, — շարունակում էր կատակ անել մանրավաճառը, մի ֆունտ հաց կշռելով:

— Վո՛ւյ, մի՛ ասի, Բաղդո ջան: 
Աստոձ, ոչ անի, էլ իմ պահողն ո՞վ կըլի:

— Բա տղեդ:

— Տղիս էրեսը սևանա, ըսկի տեսնում ե՞մ, որ:

Սակայն, իհարկե, տարին տասներկու ամիս երկու հավի ձվով ապրել չէր կարելի: 
Աշխարհը չէր չորացել, կային բարի հարևաններ, որոնք երբեմն-երբեմն չէին խնայում իբենց տաք կերակրից նրան էլ բաժին հանելու, կամ ուրիշ բանով օգնելու: 
Ինքն էլ, որքան ներում էին ուժերը, բուրդ էր մանում, առավոտից մինչև երեկո ածխավաճառի խանութում նստած՝ ածուխի մրոտ, ծակծկած տոպրակներ կարկատում: 
Հավերից մեկը շարժվեց և քնաթաթախ մի խուլ կռկռոց արձակեց:

— Ջա՛ն, ջա՛ն, մատաղ, ջա՛ն, — արտասանեց պառավ Մարանը և հորանջեց:

* * *
Կեսգիշերից բավական անցել էր:

Երկար տանջվելուց հետո Մարանը նոր էր խոր քնի մեջ ընկել, երբ հանկարծ ինչ-որ դրնգդրնգոց արթնացրեց նրան: 
Վախեցած բարձրացրեց գլուխը և նայեց մթության մեջ:

Դուռը ծեծում էին, ըստ երևույթին, բռունցքով ու ոտով, և այնպես պինդ, որ դռան հետ խրճիթն էլ ամբողջ շարժվում էր տեղից:

— Ո՞վ ա, — կանչեց պառավը լեղապատառ:

— Զահրումար ու չոռ ա, բաց արա, էլի՜ — լսվեց տղամարդու մի հուժկու ձայն, և խրճիթը նորից դրնգաց դռանն իջեցրած ոտի մի կատաղի հարվածից:

— Արտե՞մ... 
Ա՜յ քու սիրտը չմեռնի, լեղիս ճաքեց, — ասաց պառավը, վեր կացավ, մթության մեջ խարխափելով մոտեցավ դռանը և, հազիվ գտնելով սողնակը, բաց արավ:

Գարնանային պարզ գիշեր էր: 
Դռան առջև կանգնած էր մի պարթև երիտասարդ, գդակը ձեռին:

— Էսքան թրխկթրխկացնում եմ, չես իմանո՞ւմ, — գոռաց նա մոր վրա:

— Քնով ի անցել, Արտեմ ջան, — խեղճ-խեղճ պատասխանեց մայրը:

— Այ, ընենց քնով անցնես, որ էլ վեր չկենաս, — ասաց Արտեմը և, լայն շեք տալով, ներս մտավ: 
— Ճրագ վառի, — հրամայեց նա:

— Նավթ չունենք, Արտեմ ջան:

— Բա մթնումն ես նստո՞ւմ:

— Բա ի՞նչ:

— Գիժ ա անտեր մունդռիկը՞: 
Տո, էրկու գրոշի նավթն ի՞նչ ա, որ չես առնում:

— Էրկու գրոշի տվողն էլ դու ես, որ չես տալի ո՞րդիան առնեմ, — վրա բերեց պառավը մի քիչ վրդովված:

— Հավերդ սատկել ե՞ն, էլ ձու չեն ածո՞ւմ:

Պառավը հանկարծ վառվեց:

— Եքա տեղդ ըտեղ սարի պես կանգնած, անխոս թռչունքին ես ասո՞ւմ, — կանչեց նա զայրագին: 
— Մերդ եմ, հալից-ջանից ընկած, տարի ա անց կենում, էրեսիս մտիկ չես տալի, էլի մենձ սրտովը դու ե՞ս: 
Ամոթ էլ ա քաշի, է: 
Հավերս ինձ հաց են տալի, դո՞ւ ինչ ես տալի, որ հըլա սատկացնում էլ ես:

— Դե, շատ մի՛ ճղճղա, թե չէ, որ, — սպառնաց Արտեմը և մոտեցավ նրան:

Որդին հասակով բարձր էր մորից գրեթե կրկնակի: 
Պառավն իր գլխի վերև տեսավ մթության մեջ փայլող երկու ահարկու աչքեր և օդի մեջ քարացած մի բռունցք: 
Միևնույն ժամանակ նրա քթովը դիպավ գինու ծանր հոտը:

— Դե, ի՞նչ անեմ, Արտեմ ջան, — ասաց նա նորից խեղճացած: 
— Սիրտս մղկտաց, որ...
— Սա՛սդ, — գոռաց նորից Արտեմը: 
— Գնա տեղաշորս գցի:

Պառավը սուս ու փուս շտապեց նրա հրամանը կատարելու: 
Մթության մեջ խարխափելով և տնքտնքալով մի կերպ գցեց Արտեմի անկողինը:

Արտեմը ձեռաց հանվեց և պառկեց: 
Պառկելուն պես սկսեց խռմփացնել:

— Էէ՛, ես էլ կասեմ որդի ունեմ ու ապրում եմ, է՛լի, աշխարքի երեսին: 
Վայ իմ օրին, վա՛յ, — հառաչեց Մարանը և նորից մտավ անկողին:

Ծեգը հեռու չէր: 
Փոքրիկ պատուհանի մութ ապակիները սկսեցին որոշակի երևալ, խրճիթը սկսեց քիչ-քիչ լուսավորվել:

Հավերը շարժվեցին թառի վրա, մեկը մյուսի հետևից բարձրացան ոտների վրա, թափահարեցին թևերը, սկսեցին կտուցներով քորել թևերի և կրծքի տակ, հետո վզներն երկարացրին դեպի ներքև, նայեցին դեսուդեն, ցնցելով մսեղ, կարմիր կատարները, և հանկարծ ահագին կռկռոցով ցած թռան, օդի մեջ ցանելով իրենց թափվող փետուրները:

Պառավը, որ լուսադեմին նորից քնով էր անցել, աչքերը բաց արեց, տնքտնքալով վեր կացավ և հագավ իր սև լաթերը:

Հավերը մոտեցան նրան և սկսեցին ավելի բարձր կռկռալ:

— Հա՜, հա՜, ձեր աչքն էլ կարեմ, էս ա, տալիս եմ, — փնթփնթաց պառավը և ուզում էր մոտենալ կուտի տոպրակին, բայց հանկարծ կողմնակի մի հայացք ձգելով քնած որդու վրա, տեսավ վերմակը մի կողմ է ընկել և նրա մազոտ կուրծքը բաց է մնացել: 
Մոտեցավ և զգուշորեն վերմակի ծայրը քաշեց նրա կրծքին:

Չնայելով հավերի բարձրաձայն կռկռոցին, Արտեմը խոր քնած էր:

Մի քանի րոպեից հետո հավերը, կուտն արդեն կերած, ջուր խմած, ուզում էին դուրս գալ: 
Պառավը մեկ-մեկ տապ-տապ արեց, ճկռացրեց և վերցրեց տեսնելու՝ ձու ունե՞ն, թե ոչ: 
Այնուհետև դուռը բաց արեց և դուրս թողեց նրանց:

Օրն արդեն ճաշ էր դառել, որ Արտեմը զարթնեց: 
Անկողնի մեջ նստած նա դեռ ճմլկոտաց, ճրթճրթացնելով թիկունքի և մեջքի ոսկորները, մատների խաղերը կոտրատեց, հետո ոտները կախեց թախտից և սկսեց ծանր ու բարակ հագնվել, անդադար հորանջելով:

— Չայ չունե՛նք, — հարցրեց մորը, որը դուրսը դռան շեմքին նստած, ինչ-որ լաթ էր կարկատում:

— Հա, ոնց չէ, — հեգնեց պառավը, — հրեդ սամավարը քլթքլթում ա, չայ-շաքար էլ որ ղրկել էիր, հրեն փտում ա թարեքումը:

Արտեմը ծիծաղեց:

— Բա որ ըտենց ա, նանի, ես, էս ա, գնում եմ մի գրվանքա չայ առնեմ, մի գլուխ էլ շաքար, թե գործլի էլ չունես, մի բեռ էլ գործլի:

— Տնազը քու գլխին գցի, քու, — պատասխանեց պառավը:

— Առավոտը հրեն Մարգարանք ին կանչել, որ մի թաս չայ խմեմ: 
Որ ամոթ չես քաշում, ի՞նչ ասեմ:

Արտեմը հոնքերը կիտեց, վեր կացավ, նախ մի, հետո մյուս ոտը դրեց թախտի վրա, խնամքով դարսեց երկարաճիտ չուստերի ծալերը, հետո վերցրեց խելադան և սկսեց երեսը լվանալ ուղղակի հատակի վրա, ոտներն իրարից հեռու դարսած: 
Երեսը գրպանի աղլուխով սրբելուց հետո, գրպանից հանեց մի կոտրած սանր, սանրեց մազերը, առանձին խնամքով ոլորեց ճակատի վրա թողած երկար խոպոպիկը, հետո առավ գդակը, թափ տվեց ձեռքով, ծուռ դրեց ծոծրակին և դիմեց դեպի դուռը: 
Դռան մոտ կանգ առավ հանկարծ և նայեց կարկատանի վրա կռացած մոր մեջքին: 
Ու նորից տրամադրվեց կատակ անելու:

— Լավ, նանի, չայ խո չտվի՞ր, — ասաց:

— Գնա հրեն տրախտիրը՝ չայ էլ կխմես, արաղ էլ, — պատասխանեց պառավը, առանց գլուխը կարկատանից բարձրացնելու:

— Վա՜յ, նանի, նանի, գրողը քեզ տանի, — կանչեց Արտեմը ծիծաղելով, լայն շեք տվեց մոր վրայով և դուրս գնաց: 
— Հը, ի՞նչ ես քիթ ու մռութդ հավաքել, — ասաց, հանկարծ կանգնելով մոր առջև. — ուզո՞ւմ ես, լոթիանա փող բախշեմ:

— Փող ունես, տար արգանով քեփ արա, ինձ խի՞ կտաս, — քրթմնջաց պառավը միշտ գլուխը կախ կարկատանի վրա:

— Հայ գիդի, նանի, աչքդ ոնց վախեցել ա: 
Այ թե չեմ տա: 
— Արտեմը ձեռքը կոխեց սև սատինի արխալուղի գրպանը և սկսեց դրամները չխկչխկացնել գրպանի մեջ, պառավի՝ ախորժակը գրգռելու համար: 
— Հը, տա՞մ:

Դրամների չխկչխկոցը, հիրավի, իր մոգական ազդեցությունն ունեցավ պառավի վրա: 
Նա կարկատանը մի կողմ դրեց և ձեռքերն աղերսագին մեկնեց դեպի որդին.
— Վույ, տու, տու, Արտեմ ջան, քեզ մատաղ ըլի նանը: 
Արտեմը մի բուռ սև ու սպիտակ դրամներ հանեց գրպանից և այս անգամ սկսեց չխկչխկացնել բռան մեջ:

— Տա՞մ, ասում ես:

Պառավը մի քիչ բարձրացավ նստած տեղից՝ ձեռքերը միշտ պարզած դեպի որդին.
— Արտեմ ջան, արևիդ մեռնի նանը, հենց իմանաս ժամի դռանը նստած մի աղքատ եմ:

— Լավ, որ տամ, ի՞նչ կանես:

Պառավը շտապով վեր կացավ:

— Ա՛յ ինչ կանեմ, Արտեմ ջան: 
Առաջ մի քիչ բուրդ կառնեմ, թել կմանեմ, գուլպա կգործեմ քեզ հմար էլ, ինձ հմար էլ: 
Եննա սապուն կառնեմ, կլվանամ քու փոխնորդն էլ, իմն էլ: 
Եննա նավթ կառնեմ, որ գիշերը գաս՝ վառեմ: 
Եննա չայ-շաքար կառնեմ, մի քիչ էլ գործլի, որ առավոտը վեր կենաս, չայ խմացնեմ: 
Եննա...
— Վա՛-վա՛, է՜, չհատա՞վ, — բացականչեց Արտեմը:

— Ո՞նց հատնի, Արտեմ ջան, քիչ պակասություն ունե՞նք, — ասաց պառավը: 
— Հըլա հավերի կուտը չասեցի: 
Բա պանիրը, քանի վախտ ա սրտով պանիր եմ ուզում:

— Պանիր չէ, հա՛, բիշկեթ-կատլետ չես ուզի՞, — ասաց Արտեմն այս անգամ արդեն առանց կատակի: 
— Անտեր մունդռիկ, ղորթ խո փող չեմ կտրում: 
Դե, փեշդ բաց արա ու ընչ որ կտամ, ձեն չհանես, թե չէ...
Պառավը մի քայլ մոտեցավ որդուն և փեշը դեմ արեց աչքերն անհամբեր տնկած նրա ձեռքին:

Արտեմը բաց արեց բուռը, մեկ-մեկ ջոկեց սպիտակ դրամները, գրպանն ածեց և մնացած սև փողերը թափեց մոր փեշը:

— Հը՛, էլ չասես, թե փիս տղա ունես:

— Վո՜ւյ, չէ՜, չէ՜, լավն ես, լավը, Արտեմ ջան: 
Վո՛ւյ, արևդ ապրի, Արտեմ ջան: 
Վույ, խնդաս ու մխիթարվես, Արտեմ ջան:

Պառավը նորից նստեց դռան շեմքին, գոգը բաց արեց և սկսեց համրել դրամները: 
Ուրախությունից ձեռքերը դողում էին:

Արտեմն ինքն ուրախացել էր նրա ուրախության վրա: 
Նա պպզեց մոր առջև և ժպտերես նայեց նրա դեմքին:

— Հը՛, տվի՞, թե չէ, — հարցրեց:

— Տվի՜ր, տվի՜ր, Արտեմ ջան: 
Վո՜ւյ, դու շատ ուրախանաս, ոնց որ ինձ ուրախացրիր:

Արտեմը ծիծաղեց, թեթևակի խփեց մոր ծնկանը, վեր թռավ պպզած տեղից և հեռացավ լայն ու չափավոր քայլերով, որի ժամանակ նրա շալի չուխայի ծանր փեշերը ծափ էին տալիս երկարաճիտ չուստերին:

* * *
Անցավ մոտ երկու շաբաթ:

Պառավ Մարանն ապրում էր էլի այնպես, ինչպես առաջ: 
Արտեմի տված փողերն ինչքան էլ որ խնայողաբար էր ծախսել, էլի շատ շուտ էին հատել: 
Պառավը զարմանում էր, որ այդ փողերով ոչ մի փոփոխություն չէր կատարվել իր կենցաղի մեջ: 
Նրա ստացած միակ շոշափելի օգուտն այն էր, որ այդ ժամանակամիջոցում տասը — տասնհինգ ձու էր ետ գցել թուխս նստեցնելու համար:

Մի օր Արտեմը կրկին եկավ: 
Սովորաբար, երբ տունը միտն էր գցում, գալիս էր կեսգիշերից անց, շատ անգամ լուսադեմին, բայց այս անգամ այնքան վաղ եկավ, որ պառավ Մարանը դեռ անկողին չէր մտել: 
Այդ բանը խիստ զարմացրեց պառավին:

— Արտեմ ջան, հիվանդ խո չե՞ս, — հարցրեց նա անհանգստացած:

Արտեմը չպատասխանեց:

Մարանը խրճիթի կիսախավարի մեջ աշխատեց լավ դիտել որդու դեմքը, բայց ոչինչ չկարողացավ տեսնել, բացի այդ դեմքի խավար ուրվագծից: 
Շտապեց լամպը վառել: 
Հետո մոտեցավ որդուն:

Արտեմը երեսնիվեր պառկել էր թախտի վրա, ձեռները գլխի տակ դրած:

Պառավը խոնարհվեց նրա դեմքի վրա և վախեցավ: 
Արտեմի դեմքը սաստիկ մռայլ էր, աչքերը պլպլում էին. երևում էր, որ խիստ վատ տրամադրության մեջ էր:

— Արտեմ ջա՞ն, — շշնջաց մայրը:

— Հը՛, — հանկարծ մռնչաց Արտեմն իր հուժկու ձայնով և աչքերը ոլորեց մոր վրա:

— Ընչի ես ըտենց, — հարցրեց պառավը երկյուղով:

— Մի՛ խոսացնի, թե չէ՝ էս ջգրած սրտովս մի քացի կտամ, որ տեղնուտեղդ բանհոգի կըլես, — արտասանեց Արտեմը հանդարտ, բայց սարսափ ազդող ձայնով և նույնիսկ բարձրացրեց ոտը:

Մայրը կծկվեց և սուս ու փուս հեռացավ:

Տիրեց երկարատև լռություն:

Ճրագի լույսից և խոսակցության ձայներից հավերը զարթել էին: 
Թառի վրա նստած, պլզել էին իրենց կլորիկ աչքերը և ըստ երևույթին, հետաքրքրված ճրագի անսովոր լույսից, դեսուդեն էին նայում:

Պառավը, թախտի ծայրին կուչ եկած, մտածում էր, թե ի՞նչ էր պատահել Արտեմին: 
Հիշեց անցյալից մի դեպք, երբ որդին նույն տրամադրությամբ տուն էր եկել, բայց այն ժամանակ պատճառը չծածկեց, ասաց, որ ղումար խաղալիս շատ փող էր տարվել: 
Երևի հիմա էլ այդպիսի մի բան կար, — մտածեց պառավը և ուզեց մխիթարել որդուն:

— Արտեմ ջան, նավթը քու բաշխած փողովն եմ առել, ա՜յ, — ասաց նա, տեսնելով, որ որդին մտածմունքի մեջ խորասուզված, մռայլ հայացքով անթարթ նայում է լամպին: 
Արտեմը ձայն չհանեց:

— Քանի՛ վախտ ա առել եմ, հա՛, քեզ հմար էի պահում, որ գաս՝ վառեմ, — ավելացրեց պառավը:

Արտեմը դարձյալ լուռ մնաց:

— Քիչ չայ-շաքար էլ եմ առել, առավոտը չայ կխմացնեմ, — նորից խոսեց պառավը:

Արտեմն անշարժ պառկած էր միշտ միևնույն դրության մեջ: 
Կարծես չէր էլ լսում մորը:

Պառավի սրտին դիպավ, որ որդին ոչ մի ուշադրություն չի դարձնում իր խոսքերին:

— Թ՝ե քունդ տանում ա, ասա տեղաշորդ գցեմ, — ասաց նա նեղացած, երկար լռությունից հետո:

Արտեմը պատասխանելու տեղ մութաքան քաշեց գլխի տակ, կուռը գցեց երեսի վրա, և մի քանի րոպեից հետո լսվեց նրա խռմփոցը:

Մարանը հին, կեղտոտ մթելով ծածկեց նրան զգուշորեն, որ քունը չխանգարի, լամպը հանգցրեց, կատարեց իր սովորական աղոթքը և անկողին մտավ:

«Էդ ա, փողերն էլի տանուլ ա տվել», — վճռեց սա մտքումը դարդակալած: 
Այնինչ՝ հույս ուներ, թե որդին առավոտյան նախորդ անգամվա պես փող կտա իրեն:

Ծեգը նոր էր բացվում, փոքրիկ պատուհանի մութ ապակիները նոր-նոր սկսել էին պարզվել, երբ հավերի օտարոտի կռկռոցը հանկարծ զարթեցրեց պառավին: 
Նա գլուխն արագ բարձրացրեց և նայեց թառի կողմը, այնտեղ մթնշաղի մեջ նրա քնաթաթախ աչքերին հազիվհազ նշմարելի եղավ մարդու մի սև ուրվագիծ:

— Էդ ո՞վ ես, — աղաղակեց պառավը սաստիկ վախեցած և մեքենաբար նստեց անկողնում:

Մարդու ուրվագիծը շարժվեց դեպի դուռը լսվեց սողնակի չրխկոցը: 
Դուռը բացվեց: 
Մարդու ուրվագիծը մի վայրկյան երևաց վաղորդյան դալուկ լույսի մեջ և չքացավ: 
Դուռը բաց մնաց: 
Հավերի կռկռոցը լսվեց դրսից և հանկարծ լռեց:

Պառավին թվաց, թե երազի մեջ է, նա վրա ընկավ և ղողդողացող ձեռքերով սկսեց շոշափել Արտեմի պառկած տեղը թախտի վրա: 
Տեղը դատարկ էր: 
Խելագարի պես թռավ թախտից և վազեց դեպի թառը: 
Թառը նույնպես դատարկ էր: 
— Վա՜յ, քու սիրտը չմեռնի, Արտե՛մ, էս ի՛նչ արիր, — ճչաց պառավը և, շտապով դերիան գցելով գլխին, դուրս ընկավ:

Ու հևալով, անդադար սայթաքելով սկսեց վազել ամայի փողոցի երկարությամբ, առանց զգալու, որ սուր-սուր խճաքարերը ծակում են իր չորիկ-մորիկ մերկ ոտները: 
Հետո, այլևս չկարողանալով շունչը ետ բերել, կանգ առավ, նստեց հենց այնտեղ, փողոցի մեջտեղը, և սկսեց թակել ծնկներն ու լալ առանց արտասուքների: 
Արտեմը չքացել էր:

1890
ԱԴԱՄԱՄՈՒԹԻՆ
Շուշանը — մի պստիկ, լղար կին — կուչ էր եկել իրենց տան անկյունում: 
Այդ տուն կոչվածը մի բավական մեծ խրճիթ էր, որ երբեմն տիրոջ կթան կովերի համար գոմի տեղ էր ծառայում: 
Պատերն այնքան խոնավ էին, որ քիչ-էր մնում ջուր կաթեր: 
— Գետնից բավական բարձր գտնված մի հատիկ լուսամուտի չորս ապակիներից երկուսը կոտրված էին և տեղը թղթեր էին կպցրած: 
Ներսն այնքան մութն էր, որ ցերեկվա լույսից մտնողը պետք է մի քանի րոպե սպասեր, մինչև որ բան տեսներ: 
Սակայն դրսից լույսը մտնելուն քիչ չէին օգնում և հին փտած դռան տախտակները, որոնք ժամանակի ընթացքում չորանալով՝ մի-մի մատ հեռացել էին իրարից և իրենց արանքներից լույսի զուգահեռական գծեր էին շպրտում մինչև հանդեպի պատը:

Աշուն էր: 
Ցուրտ քամին շրխկշրխկացնելով շարժում էր դուռը և սվսվալով ներս մտնում տախտակների արանքներից: 
Լուսամուտի երկու կոտրված ապակու տեղ կպցրած թղթերն ուռչում փքվում էին դեպի ներս, դողում էին և ապա հանկարծ դեպի դուրս փլխվում շառաչյունով:

Շուշանն ամբողջ մարմնով դողալով կուչ էր եկել հնամաշ լաթերի վրա և վերմակի նմանություն ունեցող մի ինչ-որ բան էլ վրան էր առել: 
Նա տնքում էր և քամու կատաղի ոռնոցի ու դռան շրխկշրխկոցի մեջ հազիվ էր լսվում նրա տնքոցի ձայնը, երբեմն էլ ջղաձգաբար կծկվում էր, ատամները պինդ հուպ տալիս իրար ու հանկարծ բերանը լայն բանալով՝ երկարատև սուր ճիչ արձակում:

Նա երկունքի մեջ էր, հազիվ երեսուն տարեկան, արդեն չորս որդի ուներ և մեկն էլ շուտով լույս աշխարհ պիտի գար: 
Ո՞ւմ համար, ինչի՞ համար, ի՞նչ օրումն էին արդեն եղածները, որ մեկն էլ պիտի ավելանար:




 --------------------------------------- 


Տավար քշող էր Շուշանի մարդը: 
Ղասաբները Սաղում տավար ու ոչխար էին առնում, տալիս էին Կարապետին, և նա քշում էր դեպի սպանդանոց, որտեղից այնուհետև մորթած մսերը ֆուրգոնի մեջ ածած, ինքն էլ վրեն բազմած՝ բերում հանձնում էր տերերին: 
Կամ թե հավատացյալ մարդիկ մատաղացու էին առնում ու տալիս նրան, որ տանի մորթի կամ մատաղ անողի տանը, կամ որևէ սրբի դռանը: 
Օրերով և շաբաթներով տան երեսը չէր տեսնում Կարապետը, այնպես որ ընտանիքի ամբողջ հոգսը Շուշանի վրա էր մնում: 
Նա թել էր մանում, հինած գործում, տոպրակներ կարում, պարսիկ վաճառականի խանութում նուշ ու ընկույզ կոտրում: 
Բայց և այնպես նրա վաստակածն այնքան քիչ էր, որ հազիվհազ բավականացնում էր տան վարձը տալու և ցամաք հաց առնելու:

Կարապետի ընտանիքը դառն օրեր էր քաշում մանավանդ ձմեռը, երբ գործ հազիվ էր ճարվում, երբ հարկավոր էր տաք հագուստ, վառելիք, մի՝ քիչ լավ սնունդ: 
Ձմեռն այնպես անցնում էր, որ նրանց քուրսին գրեթե երբեք չէր տաքանում: 
Ինքը՝ Կարապետը մի հին քուրք ուներ և կոլոլվում էր մեջը, բայց կնոջ ունեցածը չթի մի դերիա էր հազար տեղ կարկատան գցած և մեկ էլ մի ցեցակեր շալ, իսկ երեխաները տկլոր, չփլախ վնգվնգում էին ցրտից կապտած: 
Նրանց կերակուրն էլ երբեմն սպանդանոցից Կարապետի բերած տավարի մսազերծ ոսկորներն էին լինում, որ նրանք խաշում և խփշտում էին ջուրը:

Չորս երեխաներից ամենամեծը տղան էր մոտ տասը տարեկան: 
Հայրը սկզբում նրան մանրավաճառի մոտ աշակերտ տվեց, շաբաթը բերում էր 20 կոպեկ, բայց շատ չկացավ, փախավ և սկսեց պարապ-սարապ թրև գալ իր նման փոքրիկ փողոցային տղաների հետ: 
Հոր ծեծը չազդեց նրան, տնից էլ փախավ, և ծնողները չէին իմանում որտեղ է նա օրը մթնացնում և գիշերը լուսացնում: 
Վերջապես հայրը մի անգամ տեսավ, որ մի ոստիկան նրա թևից բռնած տանում էր ոստիկանատուն. նրան բռնել էին գողության համար:

Սեդրակը (այդպես էր Կարապետի, որդու անունը) սփրթնել, թուքը ցամաքել էր, բայց ոստիկանի հետ գնում էր համարձակ քայլերով, տղամարդու պես: 
Նա տեսավ հորը, բայց ձայն-ծպտուն չհանեց:

— Հախդ ա, շան որդի, — ասաց հայրը և անցավ գնաց:

Այդ րոպեին նա, մի կարճ ճիպոտ ձեռքին, մի քանի ոչխար էր քշում:

* * *
Աշնան քամին ոռնում էր դուրսը: 
Շուշանը տնքում էր ներսը: 
Երեխաներից երկուսը, — մեկը երեք, մյուսը չորս տարեկան, — ծալապատիկ նստած էին խոնավ գետնին փռած մի հնամաշ խալիչի վրա և ոտով-գլխով ծածկվել էին հազար ու մի ծակուծուկ ունեցող մի հին, դեղնած յափնջու տակ: 
Այդ յափնջին թուխս նստած հավի դեր էր կատարում, իսկ նրա տակ ցրտից պատսպարված երեխաները ճուտերի էին նման: 
Տեղը տաք էր, և նրանք խաղում էին իրար հետ. յափնջու տակից լսվում էին անհոգ քչփչոցի և երբեմն ծիծաղի ձայները: 
Քամու կատաղի ժամանակ, երբ դուռը սովորականից ավելի էր չխչխկում, նրանք հանկարծ գլխներից ետ էին քաշում յափնջու ծայրը, նայում էին դռանն այնպիսի հայացքով, որ կարծես մարդու էին սպասում և տեսնելով, որ մտնող չկա, ցրտից սարսռալով յափնջին նորից գլխներին էին քաշում և շարունակում իրենց մանկական քչփչոցը:

Դուռը բացվեց և շտապով ներս մտավ ոտաբոբիկ, գլխաբաց, գզգզված մազերով 7 — 8 տարեկան մի աղջիկ: 
Սառը քամին խանձել էր նրա դեմքը, ձեռքերը և մերկ ոտները կապտել էին: 
Շալակին մի տոպրակ ուներ: 
Մի ոտը գետնին դիմհար տալով, ցրտից սառած ձեռքով հազիվ կարողացավ քամու ուժգին հոսանքի դեմ ետ դնել դուռը և ներսի սողնակը գցել:

Յափնջին նորից շարժվեց, և փոքրիկներն ուրախական ծղրտոցով ողջունեցին իրենց քրոջ գալուստը: 
Նույն րոպեին յափնջին մի կողմ թռավ, և արդեն ոտի վրա էին երկու գրեթե մերկ երեխաները ուրախ, երջանիկ դեմքով: 
Ցուրտը մոռացան նրանք, որովհետև հացի հոտ առան:

— Վայ, ջանս-մանս, Սոնեն հաց ա բերել, — ուրախությունից պար եկավ մեծը:

— Վա՜յ, ջանս-մանս, Սոնեն հաց ա բերել, — կապկի պես կրկնեց փոքրիկը:

Սոնեն դուռը փակելուց հետո շտապով մոտեցավ մորը և տոպրակը շալակից վար բերեց:

— Ա՛յ, հաց էլ տվին, պանիր էլ, — ասաց նա այնպիսի ուրախությամբ, որ կարծես շալակով ոսկի էր բերել:

Բայց և այնպես նրա ատամները ցրտից զարկվում էին իրար:

Մայրը տանջալից հայացքով նայեց նրան:

— Տուր էդ լակոտներին՝ ուտեն, — ասաց նա և նույն րոպեին սոսկալի ցավերից կուչ ու հուպ եկավ, հազիվ զսպելով իրեն, որ չճչա:

Բայց Սոնեն կամեցավ նախ տաքացնել սառած ձեռները: 
Եվ մինչդեռ նա մղկտացող տասը մատների ծայրերը կպցրել էր շրթունքներին և բերնի գոլորշին արտաշնչում էր նրանց վրա, երկու «լակոտները» հափշտակեցին նրա ոտների առջև դրված տոպրակը և հավաքական ուժով քարշ տվին դեպի յափնջին: 
Քույրը կատվի մի թռիչքով հասավ նրանց հետևից և պինդ փամփաչեց նրանց գլխին: 
Փոքրիկն սկսեց բարձրաձայն լաց լինել, իսկ մեծը պռոշ արեց, բայց զսպեց իրեն:

— Ա՛յ, կտորվեք դուք, կտորվեք, — ուժասպառ, հազիվ լսելի ձայնով անիծեց մայրը: 
— Աղջի, ի՞նչ ես ուզում էդ լակոտներից:

— Բա խի՞ չեն մուլափ տալի, — հանգիստ նկատեց Սոնեն, տոպրակը դրեց խալիչի վրա, ծալապատիկ նստեց առջևը և բերանը բաց արեց: 
Տոպրակը կիսով չափ լիքն էր հացի կծմծած չոր կտորտանքով և երեսին պանրի դեղնած, չորացած փշրանք էր թափված: 
Փոքրիկը լռեց և մյուսի հետ գնաց նստեց տոպրակի առջև:

— Ձեռ չտաք, թե չէ, կսպանեմ — սպառնաց քույրը և վեր կացավ, որ թարեքից մի քրեղան վերցնի պանրի փշրանքը մեջն ածելու:

Բայց քաղցած երեխաները չվախեցան այդ սպառնալիքից, հազիվ քույրը մի երկու քայլ էր արել, որ նրանք ձեռները կոխեցին տոպրակը և յուրաքանչյուրը թռցրեց հացի առաջին պատահած կտորը: 
Սոնեն այս անգամ էլ կամեցավ վրա հասնել, բայց արդեն ուշ էր. երեխաներից մեկը մի անկյուն թռավ, մյուսը մյուս և ամեն մեկն արդեն ագահաբար կրծում էր իր հափշտակած որսը, երբ քույրը նախ մեկին սկսեց թակել, հետո մյուսին: 
Երեխաները կուչ էին եկել մեկը մի, մյուսը մյուս անկյունում, հափշտակված հացի կտորները պինդ շեքներն էին կոխել, որ քույրը չխլի, և թեև քրոջ անխնա հարվածները բավական ցավ էին պատճառում նրանց տկլոր մարմնին, ձայնները փորն էին գցել, լաց չէին լինում, — երևի զգում էին, որ հանցավոր են քրոջ նախազգուշացումը չլսելու համար և իրենց արժանի պատիժն են կրում: 
Սակայն վերջ ի վերջո Սոնին աջողվեց երկուսի ձեռքից էլ խլել հափշտակած հացի կտորները: 
Այս անգամ արդեն այնպիսի ճիչ ու ծղրտոց ընկավ խրճիթում, որ այլևս չէր լսվում քամու կատաղի ձայնը:

— Բա , ձեզ չասացի՞ ձեռ չտաք, — խրատական տոնով նկատեց քույրը:

— Տո՜, տափը մտած, ի՞նչ ես ուզում էդ լակոտներից, — տանջված ձայնով աղաղակեց մայրն աղջկա վրա: 
— Տո՛ւր զահրումար անեն, էլի՛: 
Ես իմ ցավերի հետ ըլե՞մ, թե ձեզ հետ: 
Ա՜, կտորվեք դուք, կտորվեք:

— Բա՜, խի՞ չեն մուլափ տալի, — հանգիստ կրկնեց Սոնեն և գնաց, որ քրեղանը վեր բերի թարեքից:

Մոր պաշտպանությունն առիթ տվեց երեխաներին ավելի ևս բարձրացնելու իրենց ձայնը, ճղճղում էին խոզի ճուտերի պես:

Մայրը իր զգացած ցավերից և այդ միալար ճղճղոցից ծայր աստիճան ջղայնացած՝ վեր թռավ տեղից, վազեց դեպի աղջիկը և այնպես պինդ ձիգ տվեց նրա մազերից, որ նա ձեռքից բաց թողեց երեխաներից խլած հացի կտորները և մի սոսկալի ճիչ արձակելով՝ փռվեց գետին: 
Դրանից հետո Շուշանը անլուր անեծքներ թափելով քարշ եկավ նորից դեպի իր լաթերը և նորից կոլոլվեց նրանց մեջ: 
Այժմ երեխաները մի անգամից լռեցին և, նրանց քույրն էր միայն, որ գետին ընկած՝ լաց էր լինում:

— Ձենդ կտրի, թե չէ, էս ա, էլի վեր կացա:

Մոր այդ սպառնալիքն ազդեց միայն այնքան, որ Սոնեն ձայնը մի քիչ ցածրացրեց, հետո կամաց-կամաց լռեց, վեր կացավ, հավաքեց գետին թափված հացի կտորտանքը և ուռած-փքված շպրտեց երեխանց առաջը, ասելով.
— Ըհը՜, չոռ արեք:

Երեխաներն իսկույն վրա թափվեցին քաղցած գայլերի՝ պես:

Սոնեն թարեքից վերցրեց մի քրեղան, գնաց նստեց հացի տոպրակի առջև և սկսեց պանրի փշուրները ջոկել և քրեղանն ածել: 
Երեխաները վախվխելով մոտեցան նրան և սկսեցին վնգստալ. պանիր էին ուզում:

— Ըհը՛, չոռ արեք, — կրկնեց քույրն առաջվա պես ուռած-փքված, պանրի մի-մի փշուր թափելով նրանց վրա:

Երեխաներն ագահաբար վրա ընկան՝ գետին թափված պանրի փշրանքները հավաքելու:

Սոնեն պանրի փշրանքը հացի կտորտանքից ջոկում և քրեղանն էր ածում մեծ գործ կատարող մարդու լրջությամբ: 
Նա մի առանձին հպարտություն էր զգում, որ այդքան հաց ու պանիր էր բերել իրենց ծանոթ մի հարուստ ընտանիքից, ուր հաճախ ինքը կամ մայրը մի փոր հացի համար գնում էին ամբողջ օրով կամավոր աղախնի դեր կատարելու — սամավար սրբելու, կերակրի կաթսաներ մոխրելու, բակն ավլելու, հավաքված աղբը թափելու, օրորոցի երեխայի աղտոտած պարուրները լվանալու և այլն: 
Պանիրը հացից ջոկելիս Սոնեն, իհարկե, չմոռացավ իրեն, թեև ճանապարհին իր բաժինն արդեն կերել էր, նա ջոկեց հացի համեմատաբար մի փափուկ կտոր ու պանրի մի մեծ փշուր և սկսեց ուտել: 
Երեխաներն իրենց բաժինը ձեռաց վերջացրին, նստեցին հացի տոպրակի մոտ և սկսեցին նորից վնգստալ: 
Քույրն այս անգամ այնքան բարեհաճ գտնվեց, որ առանց ծեծ ու կռվի մի-մի կտոր հաց ու պանիր էլ շպրտեց նրանք գոգը: 
Այդ օրը մի տոն էր նրանց համար, — հացի հետ պանիր էլ էին ուտում: 
Այդպիսի երջանկություն շատ քիչ էր պատահում նրանց:

Երբ նրանք կշտացրին իրենց քաղցած փորը, նորից մտան յափնջու տակ, այս անգամ հյուրասիրելով և քրոջը, որ արդեն հաշտվել էր նրանց հետ: 
Երեքն էլ գոհ էին իրենց վիճակից, փորները կուշտ էր, յափնջին տաք, էլ ի՞նչ էր հարկավոր, — ոչինչ: 
Եվ նրանք, յափնջու տակ ուրախ-զվարթ՝ քչփչում-ճլվլում էին թխսկան հավի թևերի տակ պատսպարված ձագուկների պես:

Այնինչ աշնանային կարճատև օրն արագորեն մթնում էր և առանց այն էլ մութ խրճիթը թաղվում էր մթության մեջ: 
Դռան տախտակների արանքից ներս թափանցող լույսի շերտերն այժմ հազիվ էին նշմարվում: 
Օրը տարաժամելու հետ քամին կարծես ավելի՝ էր սաստկանում և սպառնում լուսամուտի թղթերը պատռելով ներս խուժել ամբողջ թափով:

— Աղջի՜, — կանչեց Շուշանը:

Սոնեն գլուխը հանեց յափնջու տակից:

— Վեր կաց էն անտեր ճրագը վառի:

Ցրտից սարսռալով Սոնեն դուրս սողաց իր տաք տեղից, վառեց թարեքի վրա դրված լամպը և վազելով նորից մտավ յափնջու տակ: 
Լամպն այնքան լույս չէր արձակում, որքան ծուխ, որովհետև ապակին կիսով չափ կոտրված էր, ծուխը հաստ շերտերով լիզել էր ապակու պատերը և այժմ այդ շերտերի վրա նոր շերտեր էր ավելացնում:

Յափնջու տակ քչփչոցի ձայները շարունակվում էին. ամենից շատ լսվում էր քրոջ ձայնը. ինչպես երևում էր, հեքիաթ էր պատմում: 
Սակայն այդ քչփչոցի ձայները շուտով տեղի տվին հորանջումների: 
Սոնեն նորից դուրս սողաց յափնջու տակից, հայտնի չէ որտեղից, քարշ տվեց մի ներքնակ ու վերմակ, անկողին պատրաստեց, որի վրա պառկեցրեց երկու փոքրիկներին, վերմակն ու յափնջին խնամքով ծածկեց, ինքն էլ մտավ նրանց կողքին, ու գրեթե նույն րոպեին քնեցին երեքն էլ:

