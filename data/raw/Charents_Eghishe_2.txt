
Մոտեցավ շարժումով հատու և կտրած գլուխն իր նետեցԱրքայի ոտքերի առջև, իբրև տուրք, կամ զոհ սրբազան, —Եվ ամբոխը խռպոտ ճիչերով, ոռնոցով նրան հետևեց —Բարձրացավ գանգերի մի բուրգ և բուրգը աստղերին հասավ...
Իսկ շուրջը վիթխարի այդ բուրգի,՛մշուշում, բռնած խոլապարԹռչկոտում էին ու պարում ավերված քաղաքներ ու շեներ, —Եվ երթի ելած նրանց հետ՝ ամեհի խանդով, խոլաբար՝Թռչկոտում էին ու պարում նախիրներ զառամ և շներ...
Եվ արդեն ոսկյա իր գահից բարձրացած բլուրի վրաԿանգնել էր Արքան այն դեղին՝ հրդեհի նման մորուքով, —Եվ փողի նման անողոք՝ մահագույժ շեփորը նրաԿանչում էր, կանչում էր նրանց — դեպի նոր մի մեռյալ Երիքով...
Է
Այդ դաժան տեսիլքին ի տես՝ քայլերով երեր մենք փախանք,Կտրեցինք հարթավայրն ամբողջ և իջանք անտառ մի ուրիշ,Մինչ հասնում էր դեռ բլուրից մի լացի նման աղաղակ,Ոռնում էր կարծես մի քաղաք՝ փախչելով հրից ու սրից:

Խավար էր անտառում այդ նոր, և ծառերը, կորած խավարում,Կմախքներ էին կարծե ս սև, որ պարզած ոսկորե ձեռներ — ՜Մեզ բռնել էին կամենում, քաշքշում էին ու հրում,Եվ մահվան սառնություն բուրում, քրքջալով մտքերին մեր վեհ:

Հառաչում էին նրանք խուլ ձայներով, անեծք շշնջում,Կամ կարծես օգնություն հայցում մոտեցող սրից ու հրից, —Դեռ հասնում էին բլուրից սրերի շառաչ ու շաչյուն,Դեռ շեփորը կանչում էր, կանչում այն Մահու և Արյան բլուրից:

Սարսափած փախչում էինք մենք անտառի միջով այդ խավար,Այդ մռայլ ծառերի միջով, որ պարզած երերուն ձեռներ—Մեզ թվում էին մի գալիք ահռելի սպանդի համարՀանրային դամբանից ելած, հարություն առած մեռելներ:

Մեր ոտքերը դիպչում էին սուր, փշերի նման քարերի,Ծառերի ճյուղերը՝ կանանց մատների նման գալարուն՝Չանգոտում էին, տրնոտում մեր դեմքերը, — և հին դարերիցՆախամա՜րդն էր արդեն արշավում՝ աչքերում մոլուցք ու արյուն:

Ժամանակը ե՜տ էր թռչում արդեն խուլ աշխարհի վրայով,Մարդակերպ Կապիկն էր արդեն արշավում հետքերից մեր նորից,—Եվ լուսինը, եդեմ ժպիտով ծառերի արանքից նայող,Մեզ թվում էր վհուկ՝ հմայող, որ փրկում է ջրից ու հրից...
Սարսափած փախչում էինք մենք անտառի ծառերի միջով,Եվ ամեն ծառի ետևից մեզ նայում էր արդեն մի հրեշ,Մեզ արդեն ագռա՜վն էր ծաղրում իր լացի նման քրքիջով,Եվ ամեն մի շրշյուն ու շշուկ մեզ գուժում էր պատիժ ու վրեժ:

Մեր հոգուց քերում էր մի ձեռք այն ամենը, որ տարիներ,Կամ դարե՛ր էինք կուտակել՝ սերունդից սերունդ կրելով, —Եվ գունատ ցոլքերը լուսնի մեզ թվում էին հուրիներ,Արյունռուշտ, չարա՜չք հուրիներ՝ մարդու միս ու արյուն սիրող: 
—
Մենք երկար, երկար վազեցինք, սարսափից խելագար, անհույս,Այդ մռայլ ու մութ անտառում կորցրած ուղի ու հավատ,—Երբ հանկարծ ծառերի միջից երևաց երկնագույն մի լույս,Որ աստղի նման փրկարար շողշողաց հեռվում այն խավար:

Հևիհև, արյունոտ ոտքերով, չանգռելով կուրծք ու երես,Վազեցինք մենք լույսը դեպի, որ ցոլում էր ցոլքով մի մաքուր, —Եվ ահա, վազքից շնչասպառ, քայլերով անուժ ու երեր,Մոտեցանք անտառի եզերքին — և տեսանք կերպարանք մի հուր:

Մի մարդ էր գալիս դեպի մեզ՝ ոսկեզօծ լապտերը ձեռին.Գունատ էր. հսկա ճակատով. երկնագույն աչքեր նա ուներ.Լույսի պես սպիտակ դեմքին խաղում էր ժպիտ մի վերին,Հայացքը թափանցում էր կարծես անսահման, անծիր հեռուներ:

Ողջունեց ժպիտով նա մեզ և ապա լապտերն հուրհուրանՆա պահեց մի պահ մեր առաջ, իբրև աստղ, նշան լուսատու. —Վիթխարի ճակատով այդ մարդու լապտերի ապակու վրաՆկարված էր ոսկեթև մի աստղ և գրված էր պատգամ մի հատու:

Այդ լապտերը իր դեմ պահելով՝ նա հանեց մեզ մութ անտառից,Մոլորվել էինք ուր արդեն՝ կորցըրած ուղի ու հավատ, —Եվ այստեղ հրաժեշտ տվեց ինձ Վարպետը Մահու աշխարհի,Որ գիտեր լոկ վիշտ ու չարիք և երգել էր դժոխքը խավար:

Արդ՝ անցել էինք արդեն մենքԱնցյալի մռայլ եզերքից,Լայնահուն աշխարհն էր իմ դեմ ողողված հրով փրկարար, —Այն ոսկյա լապտերի լույսով ես դարձա Գալիքի՜ երգիչ, —Այդ լապտերը, ո՛վ Առաջնորդ, կփրկե աշխա՜րհը արար...
1933. V. 4
ԶՐԱՀԱՊԱՏ «ՎԱՐԴԱՆ ԶՈՐԱՎԱՐ»
Հեռագիրը եկել էր տասնևհինգ ժամ առաջՑերեկը, ժամը տասներկուսին:
Նա վերցըրել էր թուղթը, կարդացել էր արագ,Եվ, հազիվ նկատելի, ցնցվել էր ուսը: 
—Հեռագրում գրված էր երկու տող. «Ալեքպոլ:
Հույժ կարևոր: 
Արագ: 
«Զրահապատ«Վարդան Զորավարը» թող «Անմիջապես մեկնի Երևան: 
— Նախարար»:
Այժմ — երեքն էր ժամի գիշերվա:
Զրահապատի խուցում նա քայլում էր անքուն:
Պարզ է: 
Կանչում են Երևան,Որ զինաթափ անեն — և թաքունՄի անկյունում… — Օ, ո՜չ.Ո՜չ երեխա է ինքը, ո՜չ մանուկ:
Այսօր քաղաքն ամբողջՑույց էր անում: 
—Անհանգիստ է քաղաքը: 
— Զորքերը գրգռված,Բանվորները՝ պատրաստ պայքարի.Բավական է թերևս մի կշըռված հարված—Որպեսզի ողջը պարի: 
—Այսինքն՝ գնա գլխիվայրԱյն մեքենան մռայլ, այն մղձավանջն անդուռ,Կամ թիարանը այն,Որ կոչվում է «Հայաստանի Հանրապետություն»:
Երեկոյան եկավ Ավիսը:
Ասաց, որ պատրաստ են:
Կարող են սկսել միանգամից, —Հետո կմիանան Երևանը, Ղարսը,Մինչև — Սարիղամիշ…Իսկ ապա, երբ հողմը գազազի,Երբ բռունկի երկիրը հրով հերոսական —Մեզ օգնության կգա ՂազախիցԿարմիր Բանակը ռուսական: 
—Այս բոլորը այսպես: 
— Իսկ Դրո՞ն,Իսկ Սեպո՞ւհը, իսկ ժողովո՞ւրդը քաղցած,Որ ապրում է միայն հույսերովԵվ ուտում ամերիկյան հաց...Իսկ Վրաստա՞նը, Քեմա՞լը...Կարո՞ղ են Պատնեշ կանգնել արդյոք այս ամենի հանդեպ,Մինչև հեռվից հասնող հոկտեմբերյան հողմըԳա, օվկիանի նման այս խութերը քանդե: 
—Գիշերը անցնում է սակայն և պետք է որոշել:
Պետք է պատասխանել նրանց:
Նա քայլում է, քայլում է ամբողջ գիշերը,Քայլում է մինչև լուսաբացը: 
—Մեջքը ցավում է հոգնությունից: 
Գլուխը պայթում է:
Արդեն ներս է հորդում սառը, պղտոր մի լույս:
Հեռվից, հազիվ լսելի, հնչում է մի պայթյուն:
Նա արագ հագնում է վերարկուն և ելնում է դուրս: 
—Լույսը նոր է բացվում: 
Նոսրանում է խավարը:
Դառնում է կաթնանման, հոսուն:
Դեմը պատվի է կանգնում ժամապահը:
Նայում է նա նրան մի պահ և ոչինչ չի ասում:
Դեմը — կայարանն է մռայլ, իսկ հեռվում — քաղաքը:
Նա նայում է, նայում է երկար, կանգնած զրահապատի մոտ:
Քաղաքից լսվում է մի ձայն: 
Կարծես աղաղակ է:
Ահով է լցված օդը:
Նա նայում է երկար: 
Ականջ դնում: 
Լուռ է:
Բայց լռությունը այնքա՛ն է անհանգիստ:
Լռությունը շնչում է տագնապով: 
Լռությունը ժխոր է:
Խուլ, տագնապոտ ժխոր, որ գուցե աղմուկն է իր քունքի:
Այդ ձիե՞ր են դոփում, թե իր սրտի զա՞րկն է:
Հեռագի՞րն է արդյոք իրեն այդպես հուզել: 
—Բայց քաղաքում ահա, զարկով հատու ու բարկ,Տասն անգամ, զարկ զարկի ետևից, երգում է մի չոր մաուզեր:
Նա շոյում է ճակատը: 
Ձեռքերը գրպաններումՈւզում է մի փոքր քայլել զրահապատի կողքին,—Բայց ձեռքը դիպչում է մի թղթի — և նա միտքն է բերումՀեռագիրը նորից: 
— Նա լապտերի շողքինՄոտենալով՝ հանում է գրպանիցՀեռագիրը, որ նորից կարդա, —Երբ հանդիպում է հայացքը ինչ-որ ծանոթ բանի,Եվ նայում է նա նրան երկար, — նայում է անթարթ:
Զրահապատի անունն է: 
— «Վարդան Զորավար»:
Գրված գրերով դեղին:
Նա նայում է, նայում է, նայում է նա երկար,Ինչ-որ մի բան կարծես կպչում է ուղեղին:
«Վարդան Մամիկոնյան»…	Նա մի քանի անգամԿրկնում է անունն այդ մեքենայորեն —Եվ աչքերի առջև նա տեսնում է հանկարծՄի թղթե սաղավարտ... և իրեն: 
—Այդ ե՞րբ էր... 
Տարինե՞ր, թե մի ամբողջ անծայրՀազարամյակ առաջ, երբ կենդանի էր դեռ հայրը: 
—Երբ թվում էր դեռ կյանքը զարմանալի՛ պայծառԵվ դպրոցի բեմը — Ավարայր էր...Հոգնել էր երևի, կամ խռով էր հոգին,Սակայն թվաց հանկարծ այնպե՜ս նրան,Թե կանգնած է ինքը ահավասիկ կրկին՝Թղթե սաղավարտը գլխին՝ փոքրիկ բեմի վրա...Ահավասիկ ինքը — Վարդան Զորավար —Կանգնել է հզոր ու զրահապատ, —Շուրջը ննջել է Ավարայրը,Բայց արթմնի է ինքը՝ իր զորքերով հպարտ: 
—Այո՜: 
Վարդան Զորավար: 
Այո: 
Զրահապատ: 
—Բայց ինչ-որ փոխվել է անդարձ:
Այն Ժամանակ ուրիշ էր: 
Այն ժամանակ չկարԱյս լռությունը կարծր:
Եվ չէ՞ր արդյոք այս բեմը, այն թղթե սաղավարտըԻր համար ավելի՜ իրական,Քան այս գիշերը, այս դաշտը, այս զրահապատը բարդ,Այս երկար կոշիկները իր հագած...Այն սուրը թիթեղե, այն Ավարայրը սուտ—Իր մանկական մտքի և իր սրտի համարՉէ՞ր արդյոք կյանք միակ և գաղափար մի սուրբ,Ե՜վ գոյություն, և՜ խոհ, և՜ ուղի միանգամայն...Եվ մինչև օրըս իր կյանքը, մինչև գիշերը խավար այս,Երբ անելիքն իր ինքը դեռ չգիտե —Անօգնական բեմի այն Ավարայրը,Այն դաշտը չէ՞ միթե...Դեռ ավելի՜ն: 
— Այո՜: 
— Նա ուղեղը լարեցԵվ մտքում դառը քրթմնջաց: 
—— Եվ չի՞ եղել արդյոք տարիներ ու դարեր,Մինչև գիշերը այս —Այն միֆական, այն մութ Ավարայրի օրիցՄինչև օրն այս, գիշերն այս խավար —Օ, չի՞ եղել արդյոք մեր պատմությունն ամբողջՄի այդպիսի անգո Ավարայր...Եվ նրանք, ժողովրդի ասպետները բոլոր,Այդ տերերը դաժան ու ժլատ —Բեմ չե՞ն ելել արդյոք փայտե նիզակներով,Գլխներին թղթե սաղավարտ: 
—Եվ այդ լեգենդն ամբողջ, որ դարերի միջովՁգվելով արնոտ ու եղերական —Շառայլել է գյուղերը հրդեհների բոցով —Չի՞ եղել արդյոք բեմականՆո՜ւյն Ավարայրը խեղճ, որին ժողովուրդը,Իբրև մուտքի վճար իր ապրուստը տալով՝Գազազել է, ցնդել, արյան գետեր հորդել,Լոկ տեսնելով իր դեմ թղթե սաղավարտներ՝Հրճվանքից ու վշտից խնդալով ու լալով...Եվ այժմ — հին վեպին իբրև ֆինալ —Ահավասիկ «Հանրապետությունն Արարատյան»Նո՜ւյն թիթեղը ու թուղթը հագած արյուն ու փայլ,Նո՜ւյն թիթեղե այն սուրը՝ հագած մահո՜ւ պատյան…Եվ ինքը — զորավարը — միթե մանո՞ւկն է նույն,Որ բեմական փայլով շլացած,Զգեցած սուտ փառքի մի միֆական անուն՝Խաղում է նույն դերը դարձյալ...Շուրջը նայեց մի պահ և դառը ծիծաղեց:
Ձեռքը բնազդաբար տարավ գլխարկին,Կարծես զննել ուզեց, թե թիթեղեԱյն սաղավարտը չէ՞ դեռ իր հագին: 
—Ո՜չ: 
— Մի օրում, հանկարծ, այն օրերից խաղաղԿտրելով հսկա մի ճանապարհ —Ավարայրը դարձավ մի հայրենի քաղաք,Իսկ թիթեղե զրահը — զրահապատ: 
—Բայց թղթե է դեռ իր սաղավարտը,Թիթեղե է դեռ սուրը իրա —Եթե…	չշարժե... այս…	զրահապատը —Երևանի վրա...
Որոշված էր: 
— Ինչպես վայրկենական քնիցԿամ երազից զարթնած — ցնցեց նա իրեն,Բարձրացավ զրահապատը, իր օրագիրն հանեց,Պոկեց մաքուր մի թերթ — և գրեց.«Երևան: 
Հույժ կարևոր»: 
— Զարմանալի հանդարտ էր:
«Ռազմական նախարարին: 
Անհապաղ: 
—«Վարդան Զորավարը» հանում է թղթե սաղավարտըԵվ դառնում է իսկական զրահապատ»:

1933. IV. 11 — 12
ԳԱԼԻՔԻ ՈՐՄՆԱԴԻՐՆԵՐԸ
Հարվածայիններին
Նրանք գալիս են գյուղերից ու քաղաքներից,Գալիս են հանքերից,Գործարաններից,Գալիս են երկրի հեռավոր ծայրերից,Գալիս են բոլոր վայրերից. —Ղեկավարի կանչին, սերունդների կոչինԳալիս են նրանք հազարներով,Աշխատանքի այս մեծ զորակոչինԳալիս են երկաթյաՇարքերով:

Անտառների նման հոծ ու խիտ,Օվկիանի հախուռն ալիքների նման,Գրոհելով մի նոր, մի կամքավո՜ր ուղի,Որ պայքարի բոցում ամրանում է հիմա, —Ընդդեմ քամո՜ւն, հողմի՜ն, ընդդեմ հազա՛ր տարիԱյս ափերին խփող մակընթացության —Ահա ելած մարտի մի վիթխարի՝Ընթանում են հանդուգն մի վեհությամբ:

Այնտեղ, այս ուժերիՋրաբաշխման կետում,Ակունքներում այս բարձր ոգևորության,Ուր վերջանում է մշուշը տարիների,Որպես մռայլ մի ամպ, —Այնտե՛ղ, այնտե՛ղ, այնտե՛ղ,Ուր կուտակած եռանդը կատարողԵվ մի բռունցք շինած գալիքների կարոտը՝Անշեղորեն մղվում է դեպի գրոհԱյս մարդկային որոտը, —Այնտե՛ղ, այնտե՛ղ, այնտե՛ղ,Ուր կոփելու համար ապագայի ընթացքըԿարծրանում է կամքը, որպես գրանիտ, —Այնտեղ, գալիք կյանքիԱյգաբացով հղի՝Լեռնացել է ինքը —Ղեկավարը: 
—
Ելած համայն կյանքիԱլեկոծվող բովից,Պայքարներից ելած հազարամյա, —Ելած անդուլ եփվողՍոցիալական ծովից,Որ, ալեկոծ կրկին,Մռնչում է հիմա, —Իր պողպատյա անթեք մկաններով,Իր ուղեղով, որ պիրկ է, որպես մկան, —Տիտանային հայացքն հառած հեռուն,Դեպի անդասակարգ ապագան, —Դասակարգի բոլո՛ր հերոսականՀանճարների ուղեղը և կամքը ամբարած —Նա վարում է այս մարտը,Նա մղում էՄեր բանակները մեծ դեպի վսեմ մի կյանք: 
—
Օ, դո՜ւ, երկաթյա ղեկավա՛ր,Որ վարում ես այս մարտը, որպես տիտան, —Կա՞,Գոյություն ունի քո ընթացքի համար Անհաղթելի մի բան…Օ, ո՞ր, օ, ո՞ր առաջնորդը,Ո՞ր ղեկավարն է արդյոք, որ մղել է մարտեր —Եղել է կա՜րծր այսքանԵվ այսքան խո՜ր,Եվ իր մարտով այսքա՜ն ուղիներ է հարթել...Նրանք գալիս են գյուղերից ու քաղաքներից,Գալիս են հանքերից,Գործարաններից,Գալիս են երկրի հեռավոր ծայրերից,Գալիս են բոլոր վայրերից:
Գալիքների կանչին,Ղեկավարի կոչինԳալիս են նրանք միլիոններով, —Աշխատանքի այս մեծ զորակոչին, —Եվ մղում է նրանց, ղեկավա՜ր,Քո երկաթյա կամքը —Դեպի գրո՜հ:

Անծայրածիր երկրի ստեպներից անծայր,Ու լեռներից, ու բարձր քաղաքներից,Ուղիներից, ուր դեռ մշուշը չի հնձած,Ուր ապրում էր մարդը, որպես գերի, —Ուր տարիներ բազում մա՜հ էր միայն ցանելԿյանքը — ոսկեհանդերձ արքաների ձեռքով, —Այժմ ելնում է կյա՜նք մի հանճարեղ՝Խորհրդային այս բորբ արեգակի ներքո:
Եվ թող երգեմ ես այս իմ շառաչուն երգովԼեռնացումը այս վեհ, այս չմարողԱրեգակը՝ վառված այս երեկո՝Անեզրական կամքի անմարելի հրով:

Օ՛, արեգա՜կ, ելած այս երեկո՝Մեր դաշտերում հառնող քաղաքների վրա, —Օ՛. Արևմո՜ւտք մեռնող, ուր ցերեկովԼուսիններ են ելնում — մահաբեր ու մռայլ...Օ, Արևմո՜ւտք շռայլ, ուր արքաները ծեր,Ուր արքաները կուռ ոստանների,Շռայլության, արյան սերմանոզներն անեզր,Արքաները Ոսկու տներիԿախաղան են ելնում ու կործանում իրենց,Ինչպես հետին դահիճ, կամ ավազակ, —Օ՛, Արևմո՜ւտք, այսօր ուռճանում են քո մեջ
Փոթորիկնե՛ր, հողմե՛ր, ուրագաննե՛ր անշեջ, —Եվ երգում է քեզ մահը — ահազանգ...Օ՛, Արևմո՜ւտք շռայլ, — ցնցոտինե՛ր,Ցնցոտինե՛ր հագած բազմություններ մեռնող...Օ՛, հոգեվար, բայց բո՜րբ բազմություններ,Որ կերտելու եք վաղը — մեզ պես — աշխարհ մի նոր…Օ՛, առավո՜տ, որ հին ԱրևմուտքումՈւռճանում ես՝ մեր բորբ արեգակից վառված,Մեր պայքարի, մեր մեծ ընդվզումի հետքովԱրևմուտքում ծագող, օ՛, արեգա՜ կ անմար...
Նրանք գալիս են գյուղերից ու քաղաքներից,Գալիս են հանքերից,Գործարաններից,Գալիս են երկրի հեռավոր ծայրերից,Գալիս են բոլո՜ր վայրերից: 
—Ղեկավարի կանչին, սերունդների կոչինԳալիս են նրանք միլիոններով, —Աշխատանքի այս մե՛ծ զորակոչինԳալիս են երկաթյաՇարքերով: 
—
Անապատ էր այստեղ, անջուր երկիր:
Մահն էր թռչում այստեղ՝ համատարած:
Ունկընդրում էր այստեղ քամիների երգինՄի անօգուտ Զանգու ու մի անբերԱրաքս:
Այս խաների երկրում, այս ցարականԾայրամասում, ուր կար միայն քամի,Ուր տարիներ, դարեր այս հողերի վրաՇոգն էր միայն չոքում՝ չար հովազի նմանԼափլիզելով թե՜ կյանք, թե՜ աշխատանք, —Այս անապատ երկրում բարձրանում է հիմաԱշխատանքի, կամքի հերոսական մի կյանք:
Այս անջրդի, այս շոգ անապատումՊիտի ելնեն էգուց ձյունապայծառ վարդերՈւ ողկույզներ պիտի շողան խայտուն. —Այս գարունքի համար ճանապարհ է հարթել,Հարվածային ընկե՜ր, քո եռանդը արդեն,Քո գոյամարտն անդուլ...
Օ՛, ջո ւր, որ հորդառատԱյս քարերի միջով այսօր ելար մարտի. —Քո կարկաչում, քո այդ հորձանուտում վարարԵս ողջունում եմ շռինդըՄեր ընդհանո՜ւր մարտի: 
—Ես ո՜չ թե ձայնն եմ քո — քո կարկաչում լսում,Այլ որոտը երկաթ երակների,Հարվածային անթիվ բանակների լեզուն,Ոտնաձայնը բազում մեր գնդերի…Ես լսում եմ դոփյունը բանակների ըմբոստ,Որ գնդերով բազում, հազարանուն՝Բարձրացել են կոչին դասակարգի մեր նոր,Բարձրացել են մարտին մեր ընդհանուր...Քո կարկաչում այսօր ես լսում եմ դոփյո՜ւնըԱրևմուտքում ելնող բանակների,Որոնք փորում են հինըՈւ հարթում են հունը —Մեզ հետ մեկտեղ — գալիք գարունների՜: 
—Քո կարկաչում լսում եմ Ղեկավարի ձայնը,Որ բոլորիս մարտի է այսօր մղում: 
—
Հարվածային ընկե՜ր, — այդ ա՜յն է, ա՜յն է. —Մեր պայքարի որոտը՝Անպա՛րտ ու բազմաբեղուն...
1933. VI. 19
ՀԱՄԱՅՆԱԿԱՆ ԴԱՇՏԵՐԻ ՍԵՐՄՆԱՑԱՆՆԵՐ
Ա
Նրանք ելնում էին առավոտվա ծեգին,Երբ արևը նոր էր բարձրանում,Եվ մինչև մայրամուտ, մինչև իրիկունԻրենց սերմը ցանումՎախվըխելով, աչքերը կարիքին,Բնության ու Մարդու դավերին բյո՜ւր,Գերի թշնաման Տարերքին,Գերի շահագործող Մարդո՜ւն:

«Եհե՛-եհե՛-եհե՛,Հորովե՛լ, հորովե՛լ, հո՛,Հո՛ո՛, ե՜զը ջան»...
«Օրհնյա՛լ է Աստված» —Աշխատի՜ր, վարի՜ր օրնիբուն,«Բարձրյա՛լ է Աստված» —Բերքը տանուտերի՜ն տուր.«Գովյա՜լ է Աստված» —Մնացածը տար զոռբային.«Տե՛ր, փա՜ռդ շատ» —Նստի՜ր՝ աչքդ մահի...
«Հորովե՜լ, հորովե՛լ, հո՛, Հո ո , եզը ջան»…Գարունը հեղեղ էր բերում,Ամառը՝ երաշտ,Աշունը՝ կարկուտ ու ցուրտ...«Տե՛ր, փա՛ռքդ շատ»,«Օրհնյա՛լ է Աստված» —Ձմեռը նստի՜ր գերանինԵվ երազի՜ր զուր...
«Հորովե՛լ, հորովե՛լ, հո՛,Հո՛ ո՛, ե՜զը ջան»…
Գալիս էր գզիրը չեչոտ,Անցնում էր գյուղամիջով,Կանգնում էր գյուղամիջում,Կանչում էր չոր. —«Տերությա՛ն հրամա՛ն անխա՛խտ.Ամեն տնից մի մա՛րդ,Երկու անասո՛ւն...Առավո՛տ-ծեգի՛ն-գա՛ն—Գնան մութլուսո՛ւն»...
«Հորովե՛լ, հորովե՛լ, հո՛,Հո՛ ո՛, ե՜զը ջան»…
Գնում էր՝Չլուտ Չադին,Տկլոր Բաղին,Հռո Հովանը,Ծուռ Հարոն...Մնում էր տանը՝Իշխան Աղասին,Հարուստ Հովասափը,Կոլոտ Բաղդասարը,Ռես Մնոն...«Հորովե՛լ, հորովե՛լ, հո՛,Հո՛ ո՛, ե՜զը ջան»…«Եհե՛-եհե՛-եհե՛,—Տե՛ր, փա՜ռքդ շատ»...
Արտը՝ հնձած կիսատ,Անասունը տրաքեց շոգից,Իսկ հարուստ ՀովասափըԳնաց բողոքի...Էգուց ռեսը կգա,Կխլի հողը,Հովասափը կգա—Կուզի փողը...Կընկնես ոտը ռեսի,Կլիզես գետինը,Կտանեն տանդ քուրսին—Կոռնա կինդ...Գութ կաղերսես ռեսից,Որ թողնի քեզ տանըդ —Եվ արևառ վզիդԿիջնի խարազանը...
«Հորովե՛լ, հորովե՛լ, հո՛,Հո՛ ո՛, ե՜զը ջան»…«Օրհնյա՛լ է Աստված» —Ապրել ես պապեպապԱյսպես...«Բարձրյա՛լ է Աստվածն —Երգել են տերտեր ուՌես...Եթե նրանց մնա,Եթե այսպես գնա —Մինչև մահդԴեռԿերգես. —
«Տե՛ր, փա՜ռքդ շատ,Փա՜ռքգ շատ,Տե՛ր»...
«Հորովե՛լ, հորովե՛լ, հո՛,Հո՛ ո՛, ե՜զը ջան»…
Բ
Նրանք ելնում էին առավոտվա ծեգին,Երբ արևը նոր էր բարձրանում,Եվ մինչև մայրամուտը, մինչև իրիկունԻրենց սերմը ցանումՎախվըխելով, աչքերը կարիքին,Բնության դավերին ու Մարդուն, —Եվ անսահման բարիք էրՆրանց համար այդ հո՜ղն անարդյունք: 
—
Օ՛, հո՜ղ, օ՛, դա՜շտ, օ՛, տա՜փ,Մի բռաչափ գետի՜ն քարքարոտ,Որի վրա մարդու աշխատանքը անափԹողնում էր փշրանքի կարոտ.Ու կարիքն էր պարումԴաշտերում, դաշտերում,Ե՜վ սով, և՜ մահ, և՜ արյունԱչքերում…
Ո՞ւր էր տանում մոխիրեՃանապարհը քեզ. —Մինչև սարը դիմացի,Նո՜ւյն աշխարհը քեզ,Ուր նո՜ւյն արևն էր կիզող,Սև ու անուբախ, —Օ՛, կապարե հորիզոնԴաշտերի վրա...
Գն՜ա, որքան կամենաս —Նո՜ւյն աշխարհն է գորշ.Ո՜չ մի ընկեր-բարեկամ,Եվ ո՜չ մի գրոշ.Նո՜ւյն ուղին է մոխիրե,Նո՜ւյն աշխարհը մութ,Նո՜ւյն հորիզոնը հրե,Նո՜ւյն մարդիկ անգութ...Հենակներով ոսկորե,Ուսին մի մախաղ,Սովն էր շրջում ու թակումԽյուղերը խաղաղ:
— Դռներդ բա՜ց, ո՛վ հողիԱշխատավոր խե՜ղճ.Միևնույնն է՝ երդիկիցԿմտնեմ ներս: 
—Լուսամուտի՜ց կմտնեմ,Վարից ու վերի՜ց,Դռնատակի՜ց կմտնեմ,Պատի ճեղքերի՜ց...
Եվ մտնում էր Սովը ներս,Որ դուրս չգա էլ հա՜ր...«Հորովե՛լ, հորովե՛լ, հո ՛Հո՛ո՛, ե՜զը ջան»…«Օրհնյա՛լ է Աստված» —«Բարձրյա՛լ է Աստված»—Մեռնում էիր դու սովից՝Աչքդ մնում էր բաց:

Եվ որպեսզի դագաղումՉմնար աչքդ բաց —Դնում էին աչքերիդՄի կտոր հաց:
Չէր կշտանում սակայն քոԱչքը հացով այդ,Եվ քեզ թաղում էին` բացԱչքերով անթարթ: 
—
Եվ շիրիմի վրա քոԳրում էր ապաՄահը՝ ոսկրոտ իր ձեռքով՝Մի քանի բառ.
«Աստ հողագործը հանգչի,Մաճկալը չարքաշ,Որ մինչև մահ վաստակեց,Բայց ո՛չ մի անգամ
Կուշտ չկերավ իր օրում.Աչքը մնաց հացին, —Եվ մեռնելիս՝ դագաղում՝Սովից՝ աչքը բա՜ց էր»…
Հետո անձրևն էր թրջումՈսկորներդ ողորկ,Եվ փտած գանգդ լցնումԽոնավ հողով,Կշտանում էր մշտաբացԱյսպես աչքը քո…
«Օրհնյա՛լ է Աստված»...«Բարձրյա՜լ է Աստված»…«Հորովե՛լ, հո՛»…
Գ
Այս ամենը հիմա անցած է:
Այս ամենը հիմա հեքիաթի է նման:
Ինչպես ա՜րտն էր լինում հողմածեծ,Այդպես հորձանքը մեր մի օր շաչեցԵվ արմատից պոկեց անիմաստԱյդ հորովելը հին: 
— Եվ հիմա՜Հնչում է երգը ձեր միասնական ու դաշն՝Դաշտերում համայնական ու անեզր, —Ա՜յլ երգով եք հիմա ելնում դուք դաշտ,Ո՛վ անեզր հերկերի սերմնացաննե՜ր…
Ձեզ համար հնչեց մի օրՄի ա՜յլ հորովել, —Եկավ սրով, հրով,Կյանքը խռովեց:
Երկաթավո՜ր եկավ,Դռները թակեց,Կարմիր զգեստ հագավ,Կյանքը կրակեց:

Նա ալ նժույգ նստածՀամբավաբե՜ր էր.Եկավ ինքնավստահԿարմիր Նոյեմբե՜րին.Քաղաքներից եկավՀեռու՝ Հյուսիսի,Դեն շպրտեց չարկամ,Հիմար Հիսուսին:

Եվ Հիսուսի հետ այնՄգլած ու դեղին —Նա դաշտերից քշեցՈսոխներին հողի.Կանգնեց՝ պողպատ հագին,Հզոր ու անահ, —Եվ «Բարձրյալի» տակիցԵլավ քահանան…
Ռես Մնոյի հետքիցԵլավ քահանան,Հողը խաչակնքեց,Որ անբերրի մնա, —Ուզեց վերջին անգամ,Կյանքը խռովել —Երգեց, արյունակամ,Մահվան հորովել...
Այդ վերջին ե՜րգն էր նրա,Վերջին ե՜րգն էր.Բնում խեղդեց նրանՄեր ջղուտ ձեռքը.Սրբեց նրանց աշխարհից,Մեր ջղուտ ձեռքը, —Հիմա հերկի՜ր ու վարի՜րՔո անսահման հերկը...
Հիմա դաշտ եք ելնում դուք լիասիրտ,Ո՛վ անեզր հերկերի սերմնացաննե՜ր,Հերկում եք ու վարում միասինՁեր դաշտերը անեզր:
Քշել եք դաշտերից արդենՇահագործող մարդուն,Ոսոխին դժնի ու արնաքամ,Եվ հերկում եք հիմա զվարթունՁեր հերկը համայնական: 
—
Եվ դուք գիտեք հիմա՝ այս հերկը,Որ մշակում եք արդ ու վարում միասին —Ձեր լուսավոր կյանքի, ձեր Գալիքի հե՜րկն էԻնչպես իմ երգը — ե՜րգ է այդ Գալիքի մասին:
Այդ հերկը ձգվում է անծայրածիրՄեր հինավուրց Նորքից մինչև Խաղաղական: 
—Բարձրացել է այսօր մի հոյակապ հնձիՄեր անսահման երկիրը՝ հագած պողպատ վահան: 
—Այն մոխիրե, այն նեղ ճամփեքի փոխարեն,Ուր ճռընչում էր սայլը հնավանդ —Հիմա ձգվում են լայն ճանապարհներ անվերջՍառուցյալից մինչև Երևան:
Եվ այդ անվերջ, այդ լայն ճանապարհներով,Որոնց ծայրը այսօր հասել է Նորք —Ընթանում են հանդուգն քայլերովՍերմնացաններ՝ արև ու խնդություն բերող: 
—
Ճանապարհով այդ մեծ ու անծայրածիր,Դառն անցյալի հանդեպ անհողդողդ ու աններ՝Այսօր ելել եք դուք աննախընթաց հնձի,Ո՛վ գալիքի խիզախ սերմնացաններ...
Այս հերկը — ե՜րգ է և ընթացք, և՜ կամք է ու հաղթանակ,Ե՜վ տքնաջան ներկա է բեղմնավոր, և արև է գալիք, —Այս հերկը հերկում է օրնիբուն մի անպարտելի բանակ,Ուր յուրաքանչյուր անգործ — դասալի՜ք է: 
—
Քաղաքներում ինչպես մեր վիթխարի,Քաղաքներում մեր նորԵլնում են օրը օրինՀսկաներ երկաթավոր, —Քաղաքներում ինչպես բազմահազարՀարվածայինն է մեր հաղթանակը հարթում —Այդպես հարթում եք դուքՃանապարհը, ուղի՜ն սրբազանՎաղվա վսեմ մարդու...
Նո՜ւյն հերկն ենք մենք հերկում գրիչով ու մուրճով,Եվ արորով, խոփով երկաթե. —Հալոցքներում մեր թեժ, մեր դաշտերում տոթ,Եվ գրքերում մեր արդեն—Նո՜ւյն բերքն է բարձրանում ու հորդում,Նո՜ւյն երգը եռանդոտ, —Եվ բոլորիս նո՜ւյն ձեռքն է առաջնորդում,Նո՜ւյն Ղեկավարն անդող: 
—
Նա շարժում է քո ձեռքը, երբ դուՇաղում ես սերմը դաշտում,Նա հանքում քանդում է անդուլ,Երբ փորում է հարվածային վաշտը,—նա շարժում է ահա և՜ իմ ձեռքը,Որ ձեզ հետ միասին երգիս հունտը ցանեմ,Որ անշեղ բարձրանա իմ բերքը,Իմ տողերի հերկը անեզր...Որ երգերիս կտավը ձեր թելերից հինեմ,Որ լինեմ հնի դեմ աններ, —Ո՛վ դաշտերի անխո՜նջ հարվածայիննե՜ր,Համայնական հերկի սերմնացաննե՛ր...
1933. VI. 24. Նորք
ԳՈՎՔ ԽԱՂՈՂԻ, ԳԻՆՈԻ ԵՎ ԳԵՂԵՑԻԿ ԴՊՐՈՒԹՅԱՆ
Ա
Օրերում այս ջերմ ու հողմածեծ,Երբ շառաչում են բանակներ մեծ,Երբ Արարատից մինչ բարձրաբերձՀիմալայները այն երկնահեցԵլած պայքարի՝ շաչում են, տե՜ս,Դասակարգերի զորքերն հրկեզ, —Ոգևորությամբ պայծառատեսԵրգում եմ ահա այս գովքը ես:

Բ
Երգում եմ ահա այս գովքը եսՄեր օրերում այս բազմաշառաչ,Երբ բազմություններ հողմահալածՄղում են պայքար մի լուսագես. —Մղում են այնտեղ մի պայքար մեծԸնդդեմ դասերի կործանարար,Դասերի այն սև, որ երկրում մերՍրբեց մրրիկը այն փրկարար: 
—
Գ
Օ, Հոկտեմբե՜ր դու ազատարար,Որ ջրերի պես ելած հորդուն՝Կյանքի լորձունքը քշեցիր դուրսԵվ բերիր մեզ կյանք մի անարատ, —Եվ բերիր մեզ կյանք մի լուսառատ,Որով հրկիզված՝ ահա անդուլԵ՜վ պայքարում ենք, և՜ հար կերտումՕր բեղմնավորող և օր խնդուն:

Դ
Դեռ պայքարներ կան մեր դեմ անդուլ,Դեռ փոթորիկներ մեծադժվար,Սակայն արևը այսօրվա վառԷլ չի հանդգնի բերելու վարԵրկնակամարից մեր խնդավառԵվ ո՜չ մի ոսոխ ձեռքերով չար: 
—Օ՛, ընդունակ ենք պահելու հարՄենք մեր արևը արևափայլ:

Ե
Այն մենք վառել ենք մեր գլխին հարՁեռքերով մեր ձիգ ու ջլապինդ,Պայքարներով ենք վառել դժվարԵվ գրոհներով մեծաշռինդ:
Այսօր վառում է նա արդեն խինդԵվ մեր աշխարհում անծայրածիրՓռում է հունձքի գանձեր անծիր՝Ե՜վ արվեստ, և՜ երգ, և՜ բերք, և՜ միրգ…
Զ
Ահա՜ թե ինչու, — թեկուզ այնտեղ,Մեր անծայրածիր աշխարհից դուրս,Դեռ չի երևում հորիզոն լուրթ,Այլ ամպեր են բիրտ կուտակվում մութ, —Ահա՜ թե ինչու, թեկուզ մենք մեծՊայքարներ ունենք դեռ հեռակա —Հավատով անբիծ, անապականԵս կյանքի գովքն եմ երգում ահա: 
—
Է
Երգում եմ ահա այս գովքը եսԽաղողի մեր բորբ ու լուսատեսք,Մեր գինու՝ պայծառ ու հրակեզ,Մեր արվեստների մեծահանդես:
Եվ դպրությո՜ւնն եմ մեր երգում ես,Գեղեցկությունը դպրության վես,Որ օրերում այս պարգևե մեզՀույզեր հրահուր և մրգեր կե՜զ:

Ը
Անհուն հավատքով դիմում եմ քեզ,Հանճար ճորտերի, արև՜ հրկեզ,Որ շառաչեչով մղում ես մեզԴեպի ապագա մի այգամեծ:
Դիմում եմ, որ ինձ առաջնորդեսԽոհերում իմ այս այնպես, ինչպեսՄեր կյանքի բոլոր հերկերում մեզԱռաջնորդում ես քո մտքով թեժ:

Թ
Չի՜ առաջնորդում այլևս մեզ՝Երգասաններիս, այն լուսերեսԵրգի դիցուհին, որ անմարմինԻջնում էր առաջ, դարերում հին,Ոգի էր տալիս այրերին հին,Հանճար էր տալիս այրերին հին,Ու մղում էր այդ այրերին հինԴեպի կյանք վսեմ ու երկնային:

Ժ
Օ ՛, հելլենական դարեր վսեմ,Երբ մարդկությունն իր խանձարուրումԴեռ երգերո՛վ էր դիտում, խորհում,Եվ երգերո՜վ էր տնկում բույսեր,Եվ երգերով էր հերկում լուսեԻր արոտները, և իր նսեմՈւղեղով դեռ նո՛ր փորձում էր սևԿյանքի ընթացքը նախատեսել:

ԺԱ
Սակայն քերթողն է դեռ այն ասել,Այն ոլիմպացին վերջին, թե երբԿյանքում աճում է ամենուրեքՈգի գործարար, իմաստ զորեղ, —Այլևս դու չե՜ս առաջնորդում,Դիցուհի՜ երգի, այլ ինքդ՝ դուԱռաջնորդվում ես, գնում արթունՀետքերով Մտքի առաջնորդող: 
—
ԺԲ
Օ, փա՛ռք ուրեմն Առաջնորդին,Մեր Ղեկավարին հրաքանքար,Նրա հանճարին արևափայլԵվ բանակներին երկաթաքայլ: 
—Դիմում եմ ես քեզ, օ՛, Ղեկավա՜ր,Ոգի՜ հանճարեղ, հանճար անճառ,Որ վառեցիր այս արևն անմարԵրկնակամարում մեր հողմահար: 
—
ԺԴ
Դիմում եմ ես քեզ, օ՛, ննջած հար,Բայց հա՜ր կենդանի հանճար անմար,Որ մղելու ես մեզ անդադարԴեպի բարձունքներ արեգնափայլ:
Օգնի՜ր ինձ, ո՜ւժ տուր, օ՛, Ղեկավա՜ր,Հյուսելու գովքս արևավառ,Որ լինի գովքս թե՜ խոր, թե՜ հարՔո բազմաբեղուն ոգուն հարմար: 
—
ԺԴ
Որքան կանգուն է աշխարհքը քար,Որքան փայլում է արևը վառ —Եղել է խաղող, ողկույզ պայծառ,Եվ գինի՝ մաքուր ու կենարար:
Եվ երգ է եղել աշխարհում հա՜ր,Եղել է արվեստ ստեղծարար,Եվ դպրություն է եղել դժվար,Ոգու տքնություն հանճարափայր
ԺԵ
Բայց չեմ գովերգում երգով իմ այսԵս հին դարերի խաղողն այն սև,Եվ հին դարերի գինին այն զեղխ,Եվ հին դպրության հո՜ւնն այն դժվար:
Օ՛, տքնությո՜ւն դու դարերի ծեր,Որ արքաների՜ն միայն լուսել,Որ ճորտությո՜ւն ես սերմանել սևԵվ սին դպրությամբ ոսկեզօծել:

ԺԶ
Օ՛, միջնադարյան մթին խուցե՜րԵվ վարդապետնե՜ր դեմքով մթին,Որ դպրությունն եք ստեղծել հին,Սևակող գրքեր՝ մտքերով սին,Դժնաձայն տաղեր, հանգով խրթին,Աղոթքներ՝ ձոնված անեղծ կույսին,Որ գեղջուկ մարդու գեղջուկ մտքինՔաշեք պատնեշներ խավարածին:

ԺԷ



 --------------------------------------- 


Օ՛, վեղարավոր դպիրներ հի՜ն,Որ ճաշակել եք ողկույզն անգին,Ճորտերի տնկած ողկույզն անգին,Ճորտերի քամած արդար գինին —Եվ ձեր խուցերում՝ հանգով խրթին՝Անեծքներ հղել գինուն, որթին,Եվ ռամիկ, արդար ժողովրդինԺուժկալ ճորտություն քարոզել սին: 
—
ԺԸ
Օ՛, մռայլախոս դպիրներ սև , —Դո՜ւ, Շնորհալի՜, և դո՜ւ, Նարե՜կ,Դո՜ւք — մագաղաթյա և հանճարեղ,Դո՜ւք — զարհուրելի, ինչպես Դարեհ,Դո՜ւք — պատան մտքի, դո՜ւք — անարև,Որ սրտի համար դարե՛ր, դարե՛րԿերտել եք դագաղ — պատյան քարե,Եվ ոգու համար — դժնյա տառեր: 
—
ԺԹ
Օ՛, միջնադարյան մռայլ արև՝Կախված կապարե երկնքից մութ,Միջերկրականից մինչև ՏղմուտԵրկի՜ր քարաշատ, հերկեր ջերմոտ, —Եվ հրով կիզված մի ժողովուրդ՝Կուռ դղյակների թե՜ բիրտ, թե՜ բութԲռնության ներքո՝ կեղեքված սուտՔարոզչությամբ այդ բազմահմուտ…
Ի
Գոռ դղյակներում նստած հարուստԱզատանիներ շվայտ ու ցոփ,Զրահներ զարհուր ու արնացոլք —Եվ ստրուկների վերջին հացովԲարձրացած վանքե՜ր քանդակազօծ…Վանքեր երկնահեց ու խոյացող՝Մռայլ դպրության հեղձուկ բոցովՃորտերի հոգին ընդմիշտ խոցող...
ԻԱ
Ես չե՜մ գովերգում հանճարը ձեր,Օ, ժանտաբարո դպիրներ ծե՜ր,Որ մառ բարբառով դպրության մութԿոփել եք ստրուկ մի ժողովուրդ,Կերտել եք ձեռքով բազմահմուտՈգու շղթաներ թե՜ բարդ, թե՜ բութ —Եվ ձեր դպրության գրքերը սուտՀռչակել թե՜ վեհ, թե՜ լույս, թե՜ սուրբ: 
—
ԻԲ
Ձեր տքնությունը եղել է զուր,Որքան էլ հմուտ ու հանճարեղ —Ձեզ չի հաջողվել սակայն մարելՃորտ ժողովրդի բարբառը սուրբ...Օ՛, ռամիկ մարդու արդար լեզունՀունով հայրենի, չնայած ձերԴժնի դպրության — դարե՛ր, դարե՛րԻր մաքրամաքուր ջուրն է տարել…
ԻԳ
Դո՜ւք — պալատական, դո՜ւք — արդարևԴժնի դպրության կոթողներ սին,Թշնամի կյանքի՜ն, սրտի՜ն, լույսին,Հանուն սրբության անեղծ կույսի՝Քերթողնե՜ կրքի ու տռփության,Դուք չե՜ք այսօրվա մեր դպրությանԴարերից հորդող գետն այն փարթամ,Որ դեռ հավիտյա՛ն պիտի երթա...
ԻԴ
Օ, ո՜չ. — համընթաց ձեր դպրության,Այդ հին դարերից, որպեսԳողթան Վտակներ վճիտ ու ոսկեձայն —Հասել են տաղեր մեզ տխրության...Եվ գեղջկաբարբառ ուրախության...Հասել են տաղեր գուսանական,Հայրեններ ռամիկ ու ռամկականԵվ անտունիներ թափառական...
ԻԵ
Ասում եմ ես գովք գուսանականՔաղցրիկ երգերին մեր ոսկեձայն,Որ երգիչները թափառականԵրգել են մթին դարերում այն: 
—Մեր հին քերթությա՜նն այդ աշխարհիկՈր դայլայլներով բիրտ բարբառի,Ընդդեմ վանքերի մռայլ քարին —Երգել է սերը չնաշխարհիկ...
ԻԶ
Եվ ասում եմ գովք ես հիմա այնՄեր հայրեններին գեղջկաբարբառ,Որ գինու գովքն են երգում անչար,Որթան ողկույզի հմայքն անճառ՝Քրտնաթոր մարդու վաստակն արդար:
Օ՛, ռամիկ մարդու լեզո՜ւ ճարտար,Ձայն աշխատանքի արևավառ,Սիրո, խնդության գեղջուկ քնա՜ր...
ԻԷ
Օ՛, խնդությո՜ւն խեղճ՝ առանց առթի,Օ՛, ուրախությո՜ւն ռամիկ մարդի,Օ՛, խաղող՝ քաղած վերջի՜ն հերթին,Օ՛, գինի՝ քամած վերջին որթից,Որ մութ վանքերի զանգից հեռուՀոսել ես խարխուլ այն խուղերում,Ճորտերի տրտում տնակներում,Նրանց երգերում ու սրտերում...
ԻԸ
Օ՛, ճարտար ճորտե՜ր, ապրել եք դուքԽարխուլ խուղերում անծածկ, անդուռ,Կամ քաղաքների պարսպից դուրսԽուլ քարայրներում այն ժայռակուռ,Արդար վաստակով ձեր ծանր ու սուրբ,Քրտինքով անգին, տքնությամբ լուռ, —Եվ երգել եք ձեր երգերը հուրԲարբառով վճիտ, հանգով մաքուր: 
—
ԻԹ
Ասում եմ ես գովք ապա արդարԱնտունիների՜ն տխրաբարբառ,Շրջիկ տաղերին, որ դարեդարԵրգել են հողե մեր գյուղերում,Կամ քարաքանդակ քաղաքներում —Այդ քաղաքների խուլ տներում,Սիրելիների սիրուց եռուն՝Իրենց հայրենի խուղից հեռու...
Լ
Օ՛, ճարտար ճորտե՜ր, — մեր քերթությանԱղբյուրնե՜ր մաքուր, — դո՜ւք, ոսկեձա՜յն,Որ կարկաչելով հասած մինչ լայնՄեր հորձանուտը տաղերգական,Ձուլվելով երգին հովնաթանյանԵվ սայաթնովյան խաղերին ա՜յնԵղել եք ակո՜ւնքը իսկականՄեր նո՛ր արվեստի քերթողական...
ԼԱ
Օ՛, ձեզանի՜ց են սկիզբ առելՄեր ժողովրդի երգերն հրե,Մեր աշուղների այն հանճարեղԵրգերը ոսկուն, որպես արև.Եվ ձեզանի՜ց է ապա սերելԱյն քերթությունը, որ դեռ երեկԼոռու տաղերգուն մեր արդարևԴարձրեց պայծառ, ինչպես բյուրեղ: 
—
ԼԲ
Ապա տխրադեմ եկան հանդեսԵրգիչներ տխուր ու մոխրագես,Երգեցին տաղեր տխրահանդես,Այնպե՛ս մեղմաձայն, տխո՛ւր այնպես, —Մինչ հանդես եկա նվաստս — ե՜ս,Եվ՝ վառված հրով աշխարհի կեզ՝Երգեցի երգեր և՜ բորբ, և՜ թեժ,Տաղեր հողմաձայն ու փրփրադեզ:

ԼԳ
Ինձանից հետո եկան հանդեսԵրգիչներ երկրի՛, հողի՛, հանքի՛,Երգիչներ՝ ելած նորոգ կյանքից.Երգիչներ խնդո՛ւն աշխատանքի, —Եկան խուղերի՜ց այն անարև,Հանքերի՜ց եկան, եկան քարեԱյն զնդանների՜ց, ուր որ դարերՄիայն ճորտությո՛ւնն էր բարբառել: 
—
ԼԴ
Այրում էր մի սև, դժնի արևԴարեր շարունակ, մինչև երեկՔարե երկիրը մեր անտերև,Մեր խրճիթները հողմաերեր: 
—Մեր գլխին — բազում դաժան տերեր՝Հայրենի, օտար և զանազան, —Արքաներ, որպես վայրի գազան —Ե՜վ խռովք, և՜ խաչ, և՜ խարազան…
ԼԵ
Շահատակողներ ժանտադաժան. —Թեյմուրլենկ՝ չարաչք ու չարաժանտ,Չինգիզխան՝ զորքով բազմահազար,Աբբասներ՝ զարհուր ու զանազան,Եվ ռուս արքաներ արնաբաժան...Օ՛, ժանտ արքանե՛ր, ձեր սրբազանԱրշավանքներում որքա՛ն տեսանքՓորձանքներ դժնի ու տարաժամ...
ԼԶ
Սակայն ձեզանից հար անբաժան,Հովանու ներքո ձեր սրբազան —Ահա՜ հայրենի տերեր դաժան՝Ավելի զարհուր ու ժանտաժանտ...Օ՛, դղյակներում նստած՝ գազանԱզատանինե՜ր ժանտաբարո,Իշխաններ՝ շվայտ ու անկարող,Եվ մութ մելիքներ արնակարոտ...
ԼԷ
Անլուր գերության ճանապարհովԱնցած դպրությո՜ւն գեղջկաբարբառՈր հասած մինչև արևն այս վառ,Այսօրվա մեր բորբ արևն անմար —Հորդում ես ահա, որպես վարարԳետ մաքրամաքուր ու կենարար, —Ես քե՜զ եմ երգում հանգով ճարտարՆերբող նրբակերտ ու գովք արդար:

ԼԸ
Փա՛ռք մաքառումին քո անդադար,Քո ռամիկ հանգին, որ դարեդար,Ճորտության միջից հունով դժվար,Կտրելով մթին մի ճանապարհ —Հասել է ահա մինչև մեր վառԱյս արեգակը ստեղծարար,Որ վառվել է հար, վառվել է հար,Բոլո՛ր ճորտերի փառքի համար: 
—
ԼԹ
Փա՛ռք արևին մեր, որ հիմա վառԼուսավորում է հրով բերրիԱնցնող խավարը մեր խուղերի,Խուլ նկուղները քաղաքների,Եվ լեռնաշխարհում ահա մեր հինՇաղում է շողեր անմարելի,Որ ճորտության մեջ հեծող գերինԴառնա իր բախտի տերը վերին: 
—
Խ
Օ՛, դո՜ւք, հեռավոր եղբայրներ ի՜մ,Քերթողնե՜ր գեղջուկ հայրենների,Երգասան ճորտեր մտքով գերիՁեր ժամանակվա օրենքների, —Ահա՜ բարբառը ձեր երգերի,Հասած մինչև ինձ իմ ձեռքերիցԱնցած նորանոր երգիչների —Հորդո՛ւմ է արդեն իր ափերից...
ԽԱ
Օ՛, ճարտար ճորտե՛ր, եթե դարերՃորտությունն անգամ այն անարևՉխեղդեց բարբառն այս հանճարեղ,Որ վտակներով բազմաբարևՀասավ մինչև մեր օրն այս հրե —Ապա արևի ներքո այս մեր,Ուր չկան տերեր, չկան ճորտեր —Որքա՛ն հորդառատ պիտի հորդե...
ԽԲ
Ու պիտի գնա՛ հիմա այն դեռՄինչև օվկիա՛նը գալիք կյանքի,Ուր մարդկությունը ողջ աշխարհքի,Առանց դասի ու դասակարգի,Լծված խնդագին աշխատանքիՊիտի իր անհուն երկի՜րն հերկի, —Երկիր արևի՛, գինո՛ւ, երգի՛ —Եվ մտքի՛, ոգո՛ւ բեղուն բերքի...
1932. VII. 12 — 16
ՆՈՐՔ
Ա
Բարձրաբերձ բլուրի վրա,Անվանում այն հին, հայրենի,Ամրացած հնավանդ իր բնին՝Բարձրացել էր բարդին, այն բուրյան,—Բարձրացել էր բարդին նաիրյանԵվ թե՜ լույս, թե՜ մութ օրերումԻր իրանն էր մեղմ օրորում —Եվ սիրում էինք մենք նրան:

Բ
Կար պոետ մի անունը Տերյան,Մի պոետ մեղմախոս ու խեղճ, —Նա մի օր եկավ ու երգեցԱյդ բարդու հմայքը բուրյան. —Եվ սիրեց մեր ոգին նրան,Պոետին այդ տխուր ու բարի,Որ կառչած բարդու այդ ծառին՝Մորմոքած իր վիշտը նաիրյան:

Գ
Նաիրյան խեղճ ոգին էր այդ,Որ հեռու-հեռու հյուսիսից,Որպես նոր մի, նաիրյան ՈւլիսԴարձել էր իր տունն հնավանդ, —Դարձել էր հոգնած ու տխուր,Քաղաքներ տեսած ու ծովեր,Դարձել էր տնակն իր ավեր,Իր երկիրը դեռ թե՜ մութ, թե՜ խուլ:

Դ
Նա եկավ, երգեց ու գնացԴեպի հեռուներն աշխարհի,Բայց երգը իր կառչած մնացԻր երկրի հնավանդ ծառին.Սարյակի նման փետրաթափ,Թաքնըված նրա սաղարթում՝Նրա երգը խեղճ ու հիվանդՄորմոքում էր անօգ ու տրտում:

Ե
Օ՛, նորքում բարձրացած բարդի՝Տերյանի նման մորմոքող.Մենք կառչել էինք մեր ոգովՔո դեղին ու եղկ սաղարթին.Դա մեր երգն էր վերջին, որ թառածՄեր երկրի անպտուղ ծառին —Ցնորում էր անմիտ մի երազ՝Կտըրված անհուն աշխարհից...
Զ
Կանգնած էր բարդին հնավանդԲլուրի վրա հայրենիԵվ թվում էր հին մի ավանդ՝Կտակած մեր մեռած հայրերից.Հողմերի դիմաց ահավորՆա պահել էր եղկ մի սաղարթ —Եվ թվում էր սաղարթը մեզ այդԱպաստան հողմերից ահահոտ...
Է
Եվ ոգին, նաիրյան ոգին,Տատրակի նման թևաթափ,Ընտանի իր հին մորմոքին,Հեծում էր իր վիշտը տևական, —Հեծում էր Տերյանի ձայնով,Նաիրյան այդ վերջին պոետի,Թե չկա՛ փրկության օրԱշխարհում մռայլ ու մթին: 
—
Ը
Թե խավարը պիտի խտանաԵվ պիտի բարձրանա քամի,Որ ահեղ մրրիկի նմանՄեզ պիտի ոտնատակ անի,Պիտի պիրկ արմատից հանիԱյս բարդին, որի սաղարթումՆաիրյան վերջին գուսանիՈգին էր ահից թպրտում…
Թ
Օ, որքա՛ն էր մեզ հարազատ,Դարերով պարտված մեր ոգուն,Որ տեսել էր հազար խարազան,Բայց կրկին մնացել տոկուն, —Օ, որքա՛ն էր մեզ հարազատԱյդ ահը, որ դարձած արդեն երգ,Խարիսխի նման սրբազանՄեզ պահում էր շղթայված իր հետ…
Ժ
Բայց ահա բարձրացավ մի օրԱյն հողմը — ուրագանն արյունոտ,Սամումի նման ահավորՏարածվեց աշխարհի հունով,—Ոտնատակ արավ աշխարհումԲյուրավոր քաղաքներ ու շեներ,Ավերեց երկիրը մեր ողջԵվ անապատ շինեց...
ԺԱ
Մանգաղի նման մահաբերՆա հնձեց օրերում այն սևԲարձրաբերձ այգեստանը մեր,Մեր երգի պարտեզը լուսե.—Շարժելով մահու գերանդին՝Նա հնձեց բերքի նման սուրբ —Նաիրյան գուսաններ անթիվ,Եվ ամբո՜ղջ մի անմահ ժողովուրդ…
ԺԲ
Եվ արդեն մոտենում էր մանգաղըՄեր երկրի սրբազան բարդուն,Որ կանգուն էր դեռ ցուրտ ու պաղԱրարատյան դաշտում, —Երբ մրրիկ մի ուրիշ, փրկարարՇառաչեց Հյուսիսից կենսաբեր —Եվ գարնան գետի պես վարարՈղողեց լեռնաշխարհը մեր: 
—
ԺԳ
Հողմերի հանդեպ այն դաժանՄերկացել էր արդեն այն բարդինԵվ սաղարթը նրա սրբազանՄահամերձ՝ տագնապում էր արդեն, —Կացինի նման բարձրացածԿախվել էր արդեն իր վրաՀայրենի բռուձցք մի դաժան,Որ պիտի կործաներ նրան...
ԺԴ
Թռել էր արդեն իր միջիցՄեր երկրի բարձրաբերձ ոգինԵվ պատրաստ էր արդեն իր վճիտՀեզությամբ ավանդել հոգին, —Երբ մրրիկը նոր, կենսաբեր,Ցնցելով մերկ իրանը նրա —Ներշնչեց կորով մի վսեմԵվ կազդուրեց նրան:

ԺԵ
Առաջին անգամ այն օրից.Երբ վերջին պոետը նաիրյանԻր քնքուշ երգով օրորեցՈւ փայփայեց նրան, —Առաջին անգամ այն օրիցՆա զգաց կենսատու մի շունչ,Որ գալիս էր սրբելու նորիցԻր սաղարթը մահաբեր փոշուց: 
—
ԺԶ
Այն օրից, երբ երգով տխրաբառԱյն պոետը անցավ առհավետ, —Մեզ երգեց ուրի՛շ հրավերԱշխարհի հեռուն հրավառ.Անձրևեց մեր հոգում ամաԽնդությո՜ւն մի անխորտակ ու վեհ—Եվ ոգին մեր թևաբաց թևեցԴեպի ա՜յլ ցնորք մի անմահ:

ԺԷ
Մեր ոգին, ոգին նաիրյան,Որ գիտեր լոկ մորմոք ու լաց —Առաջին անգամ թևաբացՍավառնեց աշխարհում համայն, —Մոռացած իր մորմոքը ունայն,Իր բույնը թողած այն խեղճ —Սավառնեց ճիգով մի ահեղԴեպի աշխարհը լայն: 
—
ԺԸ
Առաջին անգամ նա թռավԴեպի հուր հեռուներ անծանոթԳտնելու հրե մի անոթԸղձերի համար իր հրակ, —Շառաչող հողմերին այն ուրախՆա իր բորբ տենչանքը տվեց —Եվ լսեց երկիրը նրան.Եվ հառնեց, ըմբոստ ու վեհ:

ԺԹ
Նո՛ր ջրեր, էին վարարելՄեր երկրի գետերում արդեն,Եվ մի ա՜յլ արև էր վառելՄեր երկրի հուրհուրան արտերը.Եվ մահու կացնից ազատվածՄեր երկրի սրբազան բարդինՀրահուր խնդությամբ լցվածՍպասում էր երգի ու վարդի: 
—
Ի
Բայց ոգին նաիրյան երգի,Հողմերի շնչով օրորուն,Աշխարհի խնդությամբ հրկեզ՝Սավառնում էր երկա՛ր դեռ հեռուն, —Մենք երկա՛ր, երկա՛ր դեռ պիտիԿիզվեինք հողմերում հանուր,Որ մեր երգը դառնար երկաթե,Եվ ոգին մեր՝ անկոր ու անհուն: 
—
ԻԱ
Ինչքան է՜լ կարոտով անձուկՍպասեր բարդին մեր երգին —Մեզ մի ա՜յլ կարոտ է խանձում,Մի ուրիշ — անսահման երկիր. —Եվ մինչև դառնայինք կրկինՄենք երկիրը մեր՝ նո՜ր երգերով —Դեռ որքա՛ն այն արևը փրկիչՄեզ պիտի կիզեր իր հրով:

ԻԲ
Եվ ճախրում էր նա, մեր ոգին,Մեր երկրի դաշտերից հեռու,Ունկնդիր աշխարհի մորմոքին,Աշխարհի տագնապով եռուն, —Ուռճանում էր նա անհագուրդ,Հրկիզվում աշխարհի հրով,Ամբարում էր իմաստ ու խորհուրդ,Որ լցվի անհո՛ւն երգերով: 
—
ԻԳ
Եվ այսպես երկա՛ր սավառնեցՄեր ոգին հեռու-հեռուները,Իր ամբողջ վեհությամբ հառնեցՄոռացած մեր երկրի առուները, —Առաջին անգամ նա տեսավԲորբ աշխարհը իր դեմ, ինչպես ի՜րը, —Հյուսիսից ճառագած լույսովԹոթափեց դեմքից հին մոխիրը: 
—
ԻԴ
Եվ այժմ ահա նա կրկինԴառնում է դեպի հին իր տունը,Որ հզոր շառաչով երգիԱշխարհում՝ իր նո՜ր խնդությունը: 
—Ո՜չ տխուր է նա հիմա, ո՜չ խեղճ,Ո՜չ անհուն աշխարհում կորած.Նա բերել է հուր մի անշեջԵվ անահ գոյության երազ:

ԻԵ
Նա երգում է այսօր հողմաձայն.Նվագներ մեր երկրի համար նոր,Երգերում մեր շաչում է հրցայտ,Շեփորում է պողպատե ձայնով,—Աշունքվա երգով ոսկեբառՎերհիշում է մերթ իր մորմոքը,Մեր գրած գրքերում արդարԵրազում անմահ իր ցնորքը...
ԻԶ
Օ՛, դու չե՜ս այսօր մեր ցնորքը,Նո՜րք, անօ՛գ մահացող ավանԵլնում է մի նո՛ր ԵրևանԵվ նայում է մեր նո՛ր ոգու խորքը.Օ՛, ուրի՛շ, դա ուրի՛շ մի նորք է՝Բարձրացած ճիգերով մեր այն —Մեր ոգուց՝ թեկուզ նաիրյան,Բայց ուրի՜շ խոհերով բորբոք: 
—
ԻԷ
Մեզ համար անհուն ու բուրյան էՕ՛, Նո՜րք, քո ցնորք-բարդին, —Հարազատ է մնում մեզ Տերյանը,Ինչպես բույրը քո հին սաղարթի.Բայց սաղարթը այդ արդեն ծե՜ր է,Արդեն հուշ է — մշուշ ոսկեման, —Եվ ամենը, որ մի օր անցել է —Մեզ համար լոկ ե՜րգ է հիմա...
ԻԸ
Մենք կոչված ենք այսօր, որ համայնԱշխարհի սրտում ոսկեհունԱնվհատ շեփորենք հիմաԽնդությունը մեր — քո՜ խոսքերով —Մենք կոչված ենք հիմա, որ քարիդԵվ ջրիդ ինքնությամբ լցված —Ավետենք համա՜յն աշխարհինԱյս առավոտը բացված: 
—
ԻԹ
Եվ կառչի թող հիմա մեր երգըՄեր բարդու բարձրաբերձ բնին,Որ ելնող աշխարհի համերգումԻնքնահուն նվագներ ծնի, —Որ հավե՛տ ապրի աշխարհումՕ՛, Նո՜րք, քո ցնորքը բուրյան, —Այս թռի՜չքը մեր լայնահունԵվ բարբա՛ռը այս նաիրյան...
1933. I. 24.
ԱՔԻԼԼԵ՞Ս, ԹԵ՞ ՊՅԵՐՈ
Ինտերմեդիա
ԳՈՐԾՈՂ ՊԵՐՍՈՆԱԼ
Թատրոնի ՏնօրենըՀերոսը, կամ գլխավոր անձը, որինՄեծ Հեղինակը, կամԹատրոնի Տնօրենը ջնջել է թատրերգությունից:
Տարիքոտ հանդիսականըԱռաջին դերակատարըԵրկրորդ դերակատարըՄի բամբ ձայն դահլիճիցՄի կերկերուն ձայն դահլիճիցՄի այլ բամբ ձայն դահլիճիցՄի այլ կերկերուն ձայն դահլիճիցՄի ինքնավստահ ձայն դահլիճի վերջիցՄի այլ ինքնավստահ ձայն դահլիճիցՄի անվստահ ձայն դահլիճիցՄի այլ անվստահ ձայն դահլիճիցԱչքերը թարթող մի հանդիսականՄի հաստատուն ձայն դահլիճիցՄի կանացի ձայն դահլիճիցՄի վիճաբանել չսիրող հանդիսականՄի գանգրահեր պատանիՀանդիսականներԲազմաթիվ ձայներ դահլիճից
Գործողությունը կատարվում է Մեծ Հեղինակի ետ-մահու թատրերգության ներկայացման ժամանակ, երրորդ արարից հետո, ընդմիջումի ընթացքում, փակ վարագույրի առաջ:

ԹԱՏՐՈՆԻ ՏՆՕՐԵՆԸ
Հանդիսական այրե՜ր մեծարգո՜: 
—Մեր հանճարեղ, մեր մեծ հեղինակիՄահամնա երկիԵրրորդ արարը դուք արդեն տեսաք —Եվ, թվում է, թե դուք մնացիք գո՜հ:
Մեր թատրոնի համար մեծ հաղթանակ է սա:
Ինչպես հայտնի է ձեզ՝ մեր թանկագինՀեղինակը ինքը իր այս երկիԵրկու արարն է լոկ կարողացել գրել.Մահը, այդ կույր դահիճը, անժամանակ խլեցԱյս աշխարհից նրան — և մեզ թողեցԱնօգնական մի պահ: 
— Սակայն զորեղԻր հանճարի ոգով համակված՝Վաստակեցինք մենք շատ, — և ձեր առաջԱհավասի՜կ նրա հանճարափայլ երկիՆախավերջին արարը: 
— Կա՞ արդյոք աստՀանդիսական մի գոնե,Որ չգտնի մեր գործը գերազանց,Որ մեր գործին ներբող չձոնե: 
—Կա՞ արդյոք մեկն այստեղ, որ մեզ ասի, թե մենքԴավաճանել ենք մեր հեղինակի ոգունԳեթ փոքրագույն չափով, — որ գեթ մի փոքրՇեղվել ենք ընթացքից նրա գործի:

Դահլիճը լուռ է:

Ո՜չ: 
Այդպիսին չկա: 
Ինչո՞ւ: 
Այս պարզ հարցինՄի՜ պատասխան միայն կա ճշմարիտ: 
—Մենք չե՞նք արդյոք, մենք չե՞նք, որ քառասուն տարիԳործակցել ենք նրան, եղել նրա աջ ձեռքը,Ուղեկիցը նրա անդավաճան, —Եվ մեզ մոտ չի՞ միայնԲեմադրել նա միշտ յուրաքանչյո՜ւր իր երկը:
Միթե անհա՞յտ է ձեզ, որ առաջ,Իր հանճարի փայլուն այգաբացին,Նա տալիս էր երկերն իր նրա՜նց,Որ հետո դավաճանեցինԻր հանճարին անեղծ և իր գործին —Եվ նա, խրատված այս փորձից,Հիմնեց թատրոնը իր սեփական, —Եվ առաջին օրից, մեր ուժերի չափով,Ինչպես հայտնի է ձեզ, օգնել ենք մենք նրան: 
—Հայտնի է ձեզ նաև, հանդիսականնե՜ր,Այս ամենից բացի,Որ նա թողել է մեզ իր այս վերջին երկիՍևագիրը միայն: 
— Եվ բառացի՜,Օ՛, բառացի՝ անգամ կարելի է ասել,Որ անմշակ տեղերը կառուցելիսՄենք աշխատել ենք ողջն այնպե՜ս հյուսել,Որ հիմնականը մնա անփոփոխ.Մեր մշակած տեքստում և ո՜չ մի տողՉի պատկանում գրչին մեր ամբողջությամբ.—Անցնելով երկի շարունակությանՄենք ո՜չ միայն մեկնել ենք հեղինակի ոգուց,Այլև պահել ենք նույնությամբԱնգամ գործող անձանց և դեպքերի հանգույցը:
Եվ դուք տեսաք արդեն թատրերգության երրորդ,Նախավերջին արարը: 
— Նկատեցի՞ք արդյոքՄի թերություն, փոքրիկ մի նրբություն թեկուզ,Որ հակասեր մեր մեծ հեղինակի ոգուն: 
—Նկատեցի՞ք արդյոք. — ասացե՜ք. —Մեզ հարկավոր է ձերԱնկողմնակալ խոսքը:

ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Ոչ մի թերի չկար: 
— Հոյակա՛պ էր ամբողջը:
— Միանգամա՜յն բխում էր հեղինակի ոգուց:
— Հոյակապ էր երրորդ արարն առանձնապե՜ս: 
—
ՄԻ ԿԵՐԿԵՐՈՒՆ ՁԱՅՆ ԴԱՀԼԻՃԻՑ
Փոքրի՜կ թերություններ կային թեկուզԱրարվածում երրորդ... փոքրիկ բացեր...
ՄԻ ԲԱՄԲ ՁԱՅՆ ԴԱՀԼԻՃԻՅ
Այդ ձե՜զ է միայն թվացել,Տարօրինակ դիտո՜ղ: 
— Ո՜չ մի պակաս չկար: 
—Հոյակապ էր, փայլուն էր առանձնապեսՆախավերջին արարը: 
—
ՄԻ ԱՅԼ ԲԱՄԲ ՁԱՅՆ ԴԱՀԼԻՃԻՑ
Դեռ չէ՜ր փայլել երբեք հեղինակի հանճարըԱյսքան վսեմ ու ջինջ պայծառությամբ: 
—
ՆՈՒՅՆ ԿԵՐԿԵՐՈՒՆ ՁԱՅՆԸ ԴԱՀԼԻՃԻ ԱՆԿՅՈԻՆԻՑ
Սխալվո՜ւմ եք: 
— Եթե ուշադրությամբԴուք նայեիք՝ թերևս նախավերջին Արարվածում... որոշ... թեև չնչինԹերություններ, բացեր տեսնեիք դուք:

ՄԻ ԱՅԼ ԿԵՐԿԵՐՈՒՆ ՁԱՅՆ ԴԱՀԼԻՃԻՑ
Ճի՜շտ է ասում, օ, ճի՜շտ: 
— Ձեզ չի՞ թվում արդյոք,Որ արարում երրորդ կային շինծու տեղեր,Ինչ-որ անհարթ ոճեր... անհարթ տողեր...
ԱՉՔԵՐԸ ԹԱՐԹՈՂ ՄԻ ՀԱՆԴԻՍԱԿԱՆ
Ի՞նչ եք ասում... 
Իսկ ես, գիտե՞ք, գլխի չընկա...
ՆՈՒՅՆ ԿԵՐԿԵՐՈՒՆ ՁԱՅՆԸ ԴԱՀԼԻՃԻ ԱՆԿՅՈՒՆԻՑ
Լավ չե՜ք նայել ուրեմն անկասկած: 
—Եվ մի փոքր էլ, գիտե՞ք, ձեզ արտաքին.Փայլն է գլխից հանել: 
—Հավատացե՜ք խոսքիս: 
—
ԱՅԼ ԲԱԶՄԱԹԻՎ ԲԱՑԱԿԱՆՉՈՒԹՅՈՒՆՆԵՐ
— Հոյակա՛պ էր: 
— Չքնա՛ղ էր: 
— Ո՜չ մի թերի չկար:
— Գեղեցիկ էր երրորդ արարն առանձնապե՜ս: 
—— Դեռ երբեք չէր մեր մեծ հեղինակի հանճարը— Փայլատակել այսպես: 
— Հանճարե՜ղ էր ու վառ:
— Հոյակա՛պ էր: 
— Չքնա՛ղ էր: 
— Ո՜չ մի թերի չկար:

ԹԱՏՐՈՆԻ ՏՆՕՐԵՆԸ
Հանդիսական այրե՜ր մեծարգո. —Թեկուզ տեսնում եմ ես, որ համարյա բոլո՜րդ եքՄեր կատարած գործից մնացել գոհ, —Սակայն թող թույլ տրվի, որ ավելի խորըՄենք մոտենանք խնդրին: 
— Լավ չե՞ք գուցեՄտաբերում դուք այն, ինչ որ տեսաք: 
—Թող թույլ տրվի ուրեմն, որ խոսքերով հակիրճՀիշեցնեմ ձեզ այդ: 
—Թույլ տվեք ինձ, որ ես երկու խոսքով պատմեմԳոնե միայն երրորդ արարվածի սյուժեն: 
—Թատրերգության երրորդ արարում մենքՏեսանք ընկած Քաղաքը, տեսանք հաղթողԲանակների ցնծանքն այդ քաղաքում: 
—Ապա տեսանք մենք մեծ Առաջնորդի վախճանը,Անակընկալ վախճանը մեծագույնՂեկավարի, որի մահից հետոԱնցան նրա ըմբոստ բանակների գլուխըՎճռական մարդիկ: 
— Նրանք, որոնք,Ինչպես հայտնի է ձեզ՝ Առաջնորդի օրովԸնթացել են շավղով նրա միշտ. —Կարելի՞ է ասել, որ ուրի՜շՄի զարգացում կտար հեղինակը երկին,Եթե ի՜նքը գրեր նախավերջինԱրարվածը երկի: 
—Եվ ո՞վ է, ո՞վ,Որ կարող է այստեղ մեզ համոզել, թե մենք,Ծավալելով այսպես հեղինակի վերջինԹատրերգության ընթացքը — թեկուզ չնչին,Գեթ փոքրագույն չափով հակասել ենք նրաԹատրերգության ոգուն: 
— Կա՞ն այդպիսիՄարդիկ արդյոք այստեղ: 
—
Դանլիճը լուռ է: 
Մի փոքր պաուզայից հետո:

Ինչպես տեսնում եք դուք,Օ՛, այդպիսի մարդիկ այստեղ չկան: 
—Այնինչ հիմաԵս հայտնելու եմ ձեզ զարմանալի մի բան...Այսօր, երրորդ արարն սկսելու պահին,Վարագույրը երբ նոր էր դեռ բարձրացել —Հայտնըվում է հանկարծ մի ֆանտաստիկ պարոն,Ձեռնափայտը ձեռքին ներկայանում է մեզ,Եվ հայտնում է անփույթ, սեթևեթՇարժուձևով, որ ինքը մեր հանճարեղՀեղինակի այս նոր, մահամնա երկիԿենտրոնական պերսոնն է... 
Որ իրենՀարկ է հանձնել իր դերը սեփական...Որ չի կարող այլևս նա ինքնիրեն զսպել…Հասկանո՞ւմ եք՝ այսպե՜ս.Ո՜չ ավելի, ոչ է՜լ մի մազաչափ պակաս...Շարժուձևով մի փոքր ծիծաղաշարժ,Եվ սուլելով թեթև, արկածային մի երգ,Անփույթ՝ նստում է նա իմ սեղանի վրա,Նետում է ոտքը ոտքին,Եվ պնդում է, թե ինքը հեղինակի մտքիՀանճարափայլ ծնունդն է... 
Որ իր համարՍահմանած է եղել մեր հեղինակն իբրևԹատրերգության մեջ այսԿենտրոնական մի դեր...
Դահլիճում ծիծաղ:

Եվ որ իբրև ջնջել է մի ինչ-որ մարդԿենտրոնական իր դերը թատրերգությունից, —Եվ խոսքերով իր այդ,Ինչպես տեսնում եք պարզ — ակնարկում է նա ինձ...
Դահլիճում անհանգիստ խլրտում:

Սավառնելով այսպես երազներում վերինՍպառնում է նա մեզ և ակնարկում է պարզ,Որ զրկելով իրեն իր հոյակապ դերից —Թատրերգությունը մենք դարձրել ենք…	մի ֆարս... —Հասկանո՞ւմ եք այժմ է՜լ նա այնտեղ,Մեր սենյակում նստած, վարագույրի ետևը,Սուլում է ինքնագոհ և սպասում,Որ դուք կանչեք նրան — և նա խաղա իր դերը..Դահլիճում խուլ աղմուկ:

Բայց կա՞ արդյոք այստեղ, այս դահլիճում,Խելքը գլխին մի մարդ, որ հավատաԱյդ պարոնի խոսքին, հերյուրանքին այդ սուտ,Եվ չգտնի, որ զուր զրպարտություն է դա:
Ով ճանաչում է մեր հեղինակին, կամ ովՀետևել է և խորը ուսումնասիրելՀեղինակի երկերը հոյակապ —Կծիծաղի անշուշտ այդ պարոնի վրա: 
—Ով որ ծանոթ է մեր հեղինակիԳրվածքների ոգուն — նա գիտե՜,Որ իր ո՜չ մի երկում նա չունիԿենտրոնական դեր:
Եվ գաղտնի՞ք է միթե ձեզ համար,Կամ հանելո՞ւկ,Որ հեղինակը մեր ընդհանրապեսԽուսափել է բոլո՜ր իր երկերի մեջԻնչ-որ փքուն ու մեծՀերոսների դերեր հանձնելուց: 
—Հենց սրանո՜վ է որ մեր հանճարեղԱնզուգական Վարպետը, օ, առաջին հերթին,Տարբերվում է բոլոր թե՜ նոր, թե՜ հին,Հանճարներից: 
— Այո՜: 
— Հենց սրանո՜վ է նաԶանազանվում, ասենք, Սոֆոկլեսից,Կամ Շեքսպիրից, կամ այլ բազմապիսիՊոետներից թե՜ նոր, թե՜ դասական: 
—Եվ ասացե՜ք խնդրեմ՝ թատրերգականԻր ո՞ր, իր ո՞ր գրվածքումԻր ո՞ր, թեկուզ փոքրիկ, երկրորդական երկումՀերոսներ է դրել նա անխոց,Կամ գլխավոր անձեր, որոնց շուրջը դառնարԹատրերգության, ասենք, կառուցվածքը ամբողջ:
Կա՞ այդպիսի մի երկ իր երկերի շարքում.Հարց եմ տալիս. — օ, կա՞: 
—
Դահլիճը լուռ է:

Ո՜չ, այդպիսի փքուն,Հերոսապաշտ երկեր նա չունի: 
—Որտեղի՞ց է էլ այս զարմանալի պերսոնըԵրևացել այսօր, եկել հանդես,Եվ ծանր, խանգարող քարի պես,Կախվել Վարպետի անունից: 
—Եվ ինչո՞վ է արդյոք հիմնավորումՆա իրավունքը իր: 
— Օ՛, նրանո՜վ միայն,Օր Վարպետի նախկին գրվածքներից մեկումԿա իսկապես նման երկրորդական մի անձ,Որ խաղում է երբեմն պատահական դերեր: 
—Դուք հիշում եք անշուշտ ՎարպետիՍկզբնական մի երկը, որի մեջԿա բանակից բանակ պարբերաբար անցնողԵթովպացու մի դեր: 
— Այս ա՜նձն է, որ պիտի,Իր ասելով, այսօր թատրերգության մեջ մերԿենտրոնական հերոսը հանդիսանա, —Եվ այս աբսուրդը նաՓաթաթում է մեր մեծ հեղինակի վզին...Օ՛, որպիսի՛ մարմանջ, որպիսի՛Ե՜վ մեծամիտ, և՜ խեղճ մոլորություն...Տարված հերոսական երազներով անձուկ՝Եկել, նստել է նա վարագույրի ետևը,Եվ պահանջում է, որ իր սեփական անձովՆերկայանա նա ձեզ և ստանձնի իր դերը...Եվ քանի որ այնտեղ աղմկում է հիմաԱյդ ֆանտաստիկ հերոսը և խանգարում է մեզ—Ուստի խնդրում եմ ձեզ,Որ թույլ տաք նրան, որ ինքըԻր սեփական, անձով ներկայանա,Ասի իր ասելիքը,Իսկ հետո — ինչպես կամենաք: 
—Համաձա՞յն եք: 
—
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Կո՛չի: 
— Չէ՜, թող գա: 
—— Հարկավոր չի՜: 
— Թո՜ղ գա: 
— Թող կորչի՜:
— Մենք ուզում ենք տեսնել արարվա՜ծը վերջին…— Հեղինակի երկում այդպիսի դեր չկա ՜...
ՄԻ ՁԱՅՆ ԴԱՀԼԻՃԻ ՎԵՐՋԻՑ
— Իսկ ես ասում եմ — կա: 
—
ԱՅԼ ԲԱՑԱԿԱՆՉՈՒԹՅՈՒՆՆԵՐ
— Հերյուրա՜նք է: 
— Գիտե՛նք այդ պարոնին…— Հեռացրե՜ք նրան...
ՆՈՒՅՆ ՁԱՅՆԸ ԴԱՀԼԻՃԻ ՎԵՐՋԻՑ
— Սխալվո՜ւմ եք. — ես ի՜նքսՃանաչում եմ նրան. — նա իրավունք ունի...
ԱՅԼ ԲԱՑԱԿԱՆՉՈՒԹՅՈՒՆՆԵՐ
— Ո՞վ է ասողը, ո՞վ... 
Հեռացրե՜ք դրան...— Զրպարտո՜ւմ ես: 
— Ստո՜ւմ ես: 
—
ՄԻ ԱՅԼ ՁԱՅՆ ԴԱՀԼԻՃԻ ՎԵՐՋԻՑ
Օ՛, վկա՛ է երկինքը՝Ճի՜շտ է ասում հերոսը...
ՄԻ ԲԱՄԲ ՁԱՅՆ
Օ՛, չլինի՞Հենց դու է՜լ ես հերոս մի այդպիսի...
Դահլիճում ծիծաղ:

ՆՈՒՅՆ ՁԱՅՆԸ ԴԱՀԼԻՃԻ ՎԵՐՋԻՑ
Հանդիսական այրե՜ր: 
— Հանդիսականնե՜ր: 
—Թույլ տվեք ինձ՝ ասեմ ես հերոսի մասին...
ԲԱԶՄԱԹԻՎ ԲԱՑԱԿԱՆՉՈԻԹՅՈՒՆՆԵՐ
— Հարկավոր չի՜: 
— Կորչի՜: 
— Մենք չե՜նք ուզում լսել...
ԹԱՏՐՈՆԻ ՏՆՕՐԵՆԸ
Լուռ, անայլայլ դիտում է դահլիճի աղմուկը և ի նկատի է առնում դահլիճի տրամադրությանը: 
— Եվ երբ աղմուկը հասնում է գագաթնակետին — ասում է անվրդով, հաստատուն ձայնով:

Հանդիսական այրե՜ր: 
— Հանդիսականնե՜ր: 
—Հանգստացե՜ք: 
— Լռե՜ք: 
— Կարիք չկաԱղմկելու: 
— Առանց աղմուկի է՜լՄենք կպարզենք խնդիրը: 
— Լռեցե՜ք: 
—
Դահլիճում տիրում է լռություն:

Երբ քիչ առաջ ես ինքս, դիմելով ձեզ,Հարցըրեցի քանիցս, թե դահլիճումԿա՞ արդյոք արարած մի թեկուզ,Որ գտնում է, որ մեր նախավերջին արարըՀակասում է մեր մեծ հեղինակի ոգուն —Պատասխանող չեղավ: 
— Սակայն ինչո՞ւ համար ենՄի քանիսի ձայներն այժմ երգում ուրիշՀայտնություններ... 
Պարզ չէ՞ միթե ձեզՈր ֆանտաստիկ հերոսն այս դահլիճում ունիՀամախոհներ: 
— Եվ եսՀարց եմ տալիս ահա՝ կա՞ն դահլիճում մարդիկ,Որ հավատում են այդ տարօրինակ անձին: 
—
Դահլիճում տիրում է մեռելային լռության:

Երրո՜րդ անգամն է, որ հարցնում եմ արդեն, —Կա՞ն դահլիճում մարդիկ,Որ հավատում են այդ հերոսին: 
—Դե՜, այդպիսի մարդիկ եթե կանԹող գան՝ իրենց ուզածն ամբիոնից ասեն: 
—
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Ո՜չ: 
— Այդպիսի մարդիկ այս դահլիճում չկան:
— Ավելո՜րդ է: 
— Իզո՜ւր է: 
— Հերյուրա՜նք է: 
—
ՄԻ ՀԱՍՏԱՏՈՒՆ ՁԱՅՆ ԱՆԿՅՈԻՆԻՑ
— Չէ՜, կա՜ն: 
—Կարելի՞ է խոսել: 
—
Դահլիճում նստած բոլոր հանդիսականները շրջվում են դեպի ձայնը:

ԹԱՏՐՈՆԻ ՏՆՕՐԵՆԸ
Նույն հանգիստ, անայլայլ ձայնով:

Խնդրե՜մ, խնդրեմ, ինչո՞ւ չէ: 
Մենք լսում ենք:
Ասե՜ք:
Գուցե այստե՞ղ կգաք: 
—
ՀԱՍՏԱՏՈՒՆ ՁԱՅՆԸ
Եթե կարելի է՝ կգ՛ա մ: 
—
ԹԱՏՐՈՆԻ ՏՆՕՐԵՆԸ
Բարեհաճեցե՜ք: 
—
Դահլիճի անկյունից դուրս է գալիս մի տարիքոտ, բայց առույգ հանդիսական և հաստատուն քայլերով, անցնելով ամողջ դահլիճի միջով. քայլում է դեպի բեմը:

ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Ահավասի՜կ հերոսը: 
— Նա՜ է, որ կա: 
—
ՏԱՐԻՔՈՏ ՀԱՆԴԻՍԱԿԱՆԸ
Սխալվեցի՜ք, քեռի՜: 
— Հերոսը դեռ կգա՜: 
—
Քայլում է դեպի բեմը:

ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Հերոսը չի եթե — նրա քեռին է, կամ— Խաչեղբայրը նրա… — Նա՜ է, որ կա: 
—— Հետաքրքիր է՝ ի՞նչ պիտի ասի...— Հարկավոր չի՜: 
—
ԹԱՏՐՈՆԻ ՏՆՕՐԵՆԸ
Օ, ո՜չ: 
— Թողե՜ք խոսի: 
—
Դահլիճում կրկին տիրում է մեռելային լռություն: 
Տարիքոտ հանդիսականը արդեն բարձրացել է բեմ և կանգնել Տնօրենի կողքին: 
Հենց որ դահլիճում տիրում է լռություն՝ նա սկսում է խոսել հաստատուն, վճռական ձայնով:

ՏԱՐԻՔՈՏ ՀԱՆԴԻՍԱԿԱՆԸ
Հանդիսականներ, —Մեր թատրոնում այսօր, ինչպես գիտեք,Բեմ է հանվում մի նոր թատրերգություն:
Սակայն ինչո՞ւ եք դուքԱյս հանճարեղ երկի յուրաքանչյուր արարըԼարվածությամբ դիտում: 
—Առաջինը՝ սա մեր անզուգականՀեղինակի այն գործն է, որին, ավա՛ղ,Վիճակված էր լինել նրա գրչիԱրգասիքը վերջին:
Երկրորդ պատճառը ձեր հիացմունքի—Թատրերգության սյուժեն է: 
— Ինչպես տեսաք՝Սա պատմությունն է մեր հերոսականԳոյամարտի: 
— Այո՜ — Մեր այսօրվա կյանքիՅուրաքանչյուր չնչին հնչյունն անգամՊիտի գտնեք անշուշտ արձագանքված այստեղ, —Մանավանդ որ սա մեր հանճարեղՀեղինակի գրվածքն է: 
— Սակա՜յն, —Հանդիսական այրե՜ր մեծարգո՜, —Երրորդ արարը մենք արդեն տեսանք,Եվ ես պիտի պնդեմ,Որ, ընդհանուր ձեր այս հիացմունքին ընդդեմ, —Չմնացի՜նք մենք գոհ.Ինչո՞ւ — Պարզ չէ՞ միթե: 
— Արարվածում մեծ այդՄենք չտեսանքՈ՜չ մեր մեռած, մեր մեծ հեղինակի հանճարը,Ո՜չ պատկերը մեր մեծ պայքարի, —Եվ, չգիտենք թեև մենք իսկական պատճառը, —Սակայն հայտնի է մեզ, որ այս երկումԻր սեփական ձեռքովՄեր Տնօրենը մեծ շտկումներ է արել: 
—Եվ, որքան էլ ասածս ձեզ հերյուրանք թվա,Կամ անհաճո թվա Տնօրենին, —Ես ձեզ հայտնեմ պիտի,Որ հերոսը ճի՜շտ է: 
—
Դահլիճում աղմուկ:

Ավելի՜ն: 
—Որքան էլ մեր արգո Տնօրենը պնդի,Թե այդ ընդդեմ է մեր հեղինակի ոգուն,—Այնուհանդերձ հայտնեմ ես պիտի,Իբրև ստույգ մի փաստ,Որ աչքերով իմ այսԵս տեսել եմ մեր մեծ ՎարպետիԻնքնագիր ձեռագի՜րն իսկական, —Եվ հայտնում եմ ահա, որ գրվածքում նրա —Այդ մեծ հերոսը — կա՜: 
— Եվ նրանՍահմանել է իրո՜ք հեղինակը մեր —Կենտրոնական մի դեր: 
—
Դահլիճում տիրում է մեռելային լռություն:

ԹԱՏՐՈՆԻ ՏՆՕՐԵՆԸ
Սո՜ւտ է: 
— Ձեռագրում այդպիսի բան չկա՜:

ՏԱՐԻՔՈՏ ՀԱՆԴԻՍԱԿԱՆԸ
Իսկ ո՞ւր է ձեռագիրը: 
—
ԹԱՏՐՈՆԻ ՏՆՕՐԵՆԸ
Այդպիսի ձեռագիր չկա՜: 
—
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Սո՜ւտ է: 
— Անմի՜տ զրույց: 
— Ապացո՛ւյց: 
—— Հերյուրա՜նք է: 
— Ճի՜շտ է: 
— Հերյուրողը դո՜ւք եք: 
—— Հայտնի են մեզ խոսքերն այդ վաղուց…— Այդ պարոնը չափազանց հանդուգն է...— Ձեռագի՜րը տվեք: 
Ի՞նչ ձեռագիր: 
—— Ձեռագիր չի՜ եղել: 
— Ձեռագիրը կորե՜լ է:
— Երրորդ արարն է լոկ — սևագի՜ր: 
—— Հերյուրա՛նք է բոլորը…— Օ՛, ո՜չ մի տող չկար արարվածում թերի…
ԹԱՏՐՈՆԻ ՏՆՕՐԵՆԸ
Հանգիստ լսում է դահլիճի բացականչությունները: 
— Եվ կրկին, երբ աղմուկը հասնում է գագաթնակետին, նա մի քայլ առաջ է գալիս և ասում հաստատ, հավասարակշռված ձայնով:

Հանգստացե՜ք: 
— Թողե՜ք, թող ապացույց բերի:

Տիրում է լռություն: 
Տարիքոտ հանդիսականին:




 --------------------------------------- 


Լա՜վ: 
— Ասացե՜ք խնդրեմ ո՞րտեղ եք դուք տեսելՁեռագիրը:

ՏԱՐԻՔՈՏ ՀԱՆԴԻՍԱԿԱՆԸ
Ձեզ մո՜տ: 
— Ձե՜ր սեղանի՜ վրա: 
—
ԹԱՏՐՈՆԻ ՏՆՕՐԵՆԸ
Իմ սեղանի վրա, թե տնօրենը ե՜ս եմ, —Ձեռագիր չի եղել այդպիսի՜: 
—Հայտնի է բոլորին, որ մեր մեռած ՎարպետըԻր այս երկի երկու արա՜րն է լոկ թողել —Ամբողջովին գրված: 
— Թե ցանկանում եք՝ հետըսԿարող եք հենց հիմա իմ սենյակը երթալԵվ ձեռագիրն այնտեղ ձեր աչքերով կարդալ: 
—Ուզո՞ւմ եք: 
—
ՏԱՐԻՔՈՏ ՀԱՆԴԻՍԱԿԱՆԸ
Ո՜չ:

ԹԱՏՐՈՆԻ ՏՆՕՐԵՆԸ
Ինչո՞ւ:

ՏԱՐԻՔՈՏ ՀԱՆԴԻՍԱԿԱՆԸ
Ձեռագիրը փոխե՜լ եք:

ԹԱՏՐՈՆԻ ՏՆՕՐԵՆԸ
Ապացո՞ւյց:

ՏԱՐԻՔՈՏ ՀԱՆԴԻՍԱԿԱՆԸ
Դժբախտությունն հենց ա՜յն է,Որ ապացույց չկա:

Դահլիճում զվարթ ծիծաղ:

ԹԱՏՐՈՆԻ ՏՆՕՐԵՆԸ
Գուցե կարող եք դուքՄեզ կողմնակի կերպո՞վ ապացուցել ձեր թեզը.Հեղինակի երկերից, դիցուք,Ապացույցներ, փաստեր բերելով: 
—Գուցե այդպե՞ս պնդեք, որ սխալվողը — ե՜ս եմ: 
—Դա կլինի թե՜ ճիշտ, թե՜ խելոք: 
—
ՏԱՐԻՔՈՏ ՀԱՆԴԻՍԱԿԱՆԸ
Լուռ է:

ԹԱՏՐՈՆԻ ՏՆՕՐԵՆԸ
Ուրեմն ի՞նչ: 
— Լռո՞ւմ եք: 
— Ընդունենք,Որ լռությունը ձեր — անկարության նշա՞ն է:

ՏԱՐԻՔՈՏ ՀԱՆԴԻՍԱԿԱՆԸ
Լուռ է:

ԹԱՏՐՈՆԻ ՏՆՕՐԵՆԸ
Վերջացրի՞ք ուրեմն: 
—
ՏԱՐԻՔՈՏ ՀԱՆԴԻՍԱԿԱՆԸ
Հանկարծ բռնկվելով:

Օ, ո՜չ, օ, ո՜չ, օ, ո՜չ... 
Անկարողը դո՜ւք եք: 
—Եթե այդքան ուզում եք, որ պաշտպանեմԱյլ փաստերով ասածս, — որքան կուզե՜ք.Առաջինը — հենց ա՜յն, որ ձեռագիրը դուքՄեզանից թաքցնո՜ւմ եք…
ԲԱՅԱԿԱՆՉՈԻԹՅՈԻՆՆԵՐ ԴԱՀԼԻՃՈԻՄ
— Հա՛-հա՛-հա՛ ...— Ապացուցե՞ց... — Իսկ ո՞վ էր հենց հիմաԱռաջարկում — գնալ և ձեռագիրն այնտեղՁեր աչքերով կարդալ...
ՄԻ ԱՆՎՍՏԱՀ ՁԱՅՆ
Ձեռագիրը փոխված է...
ՄԻ ԲԱՄԲ ՁԱՅՆ ԴԱՀԼԻՃԻՑ
Ապացո՞ւյց...
ՆՈՒՅՆ ԱՆՎՍՏԱՀ ՁԱՅՆԸ
Ապացույցը կորել է…
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Հա՛-հա՛-հա՜... — Դե թող ի՜նքը գրի…— Ապացույցը կորե՛լ է... — Ինչպես ձեր— Խե՜լքն է կորել, քեռի՜...
ԹԱՏՐՈՆԻ ՏՆՕՐԵՆԸ
Դահլիճին:

Հանգստացե՜ք խնդրեմ: 
— Լռեցե՜ք:

Տարիքոտ հանդիսականին:

Շարունակեցե՜ք խնդրեմ:

ՏԱՐԻՔՈՏ ՀԱՆԴԻՍԱԿԱՆԸ
Գեղեցի՛կ: 
—Եթե անգամ թողնենք ձեռագիրը մի կողմԵվ ելնենք երկի բովանդակությունից —Ապա ասենք պիտի, որ ամբողջըԱղավաղված է և մեր ՎարպետիԳրվածքների հետ այլ — առընչություն չունի: 
—Անհերքելի է այս փաստը: 
—Բայց ես այստեղՉեմ կամենում խոսել ըստ էության երկար: 
—Ես պահանջում եմ լոկ, որ հերոսն ի՜նքը գա,Ներկայանա ամբողջ դահլիճին —Եվ կտեսնենք այնժամ, թե տնօրենը մերԱյդ վիթխարի, այդ բարձր, այդ հանճարեղՀերոսի հետ արդյոք ի՞նչպես պիտի վիճի...
Դահլիճում ծիծաղ:

ԹԱՏՐՈՆԻ ՏՆՕՐԵՆԸ
Վերջացրի՞ք: 
—
ՏԱՐԻՔՈՎ ՀԱՆԴԻՍԱԿԱՆԸ
Այո՜: 
—
Իջնում է բեմից և դահլիճի աղմուկի միջով վերադառնում է անայլայլ և նստում իր տեղը:

ԹԱՏՐՈՆԻ ՏՆՕՐԵՆԸ
Հանդիսականնե՜ր: 
—Մենք լսեցինք արգո անձին ա՜յս,Որ փորձ արավ մի պահ համոզել մե՜զ,Թե ինքնակոչ հերոսը հեղինակի գրչիԱրգասիքն է իրոք: 
— Կա՞ արդյոք աստԽելքը գլխին մի մարդ, որ հավատա նրաՊնդումներին անհիմն ու անիմաստ:
Կարծում եմ, որ չկա: 
— Եվ իրոք՝Ինչո՞վ էր նա փորձում ապացուցել իր թեզը: 
—Ինչպես տեսաք, այս այրը սկզբումՁեզ համոզել ուզեց, որ ե՜ս եմՉարիքների արմատը: 
— Նա անգամ,Ինչպես տեսաք՝ մի փոքր խարդախության դիմեց.Նա անհողդողդ հայտնեց, որ սեփականԻր աչքերով տեսել է հեղինակի երկըԻմ սեղանի վրա…	Բայց երբ ես՝Հաշտ՝ խնդրեցի նրան անցնել ինձ հետ սենյակսԵվ ձեռագիրն այնտեղ ստուգել —Նա, չգիտենք ինչու, հրաժարվեց: 
— Մեկ է՜լ Նա համոզել ուզեց, որ միա՜կն էԻնքը՝ իբրև տեղյակ հեղինակի ոգուն...Եվ որպես այդպիսին՝ նա փքուն,Սին խոսքերով, առանց ապացույցի, հայտնեց,Փութկոտությամբ անհոգ մի թռչունի —Որ Վարպետի երկի նախավերջին արարըԻր երկերի հետ այլ — առընչություն չունի...
Դահլիճում դժգոհ աղմուկ:

Հասկանո՞ւմ եք, արգո հանդիսականնե՜ր, —Այդ մարդու հանդուգն կարծիքով —Մեր հանճարեղ, մեր մեծ, մեր անմեռՀեղինակի գրչիԱրգասիքը վերջին —Մի ինչ-որ միֆական հերոսիՉլինելով — դառնում է անիմաստ ու չնչին...Սա ի՞նչ է, օ, այրե՜ր, եթե ոչՄի հանդուգն, ստոր հերյուրանք,Որ ստվեր է նետում, օ, ո՜ղջ, օ, ո՜ղջՄեր թատրոնի վրա... — Ավելի՜ն.Բացահայտ չէ՞ միթե բոլորիդԱյդ հանդուգն փորձից,Որ ինչ-որ մարդիկ տարօրինակԱշխատում են, ճգնում են շարունակ՝Ամենասև լուտանքը դարձնելով գործիք՝Ցե՜խ շպրտել մեր մեծ հեղինակի գործին…
Դահլիճում բարձրանում է անասելի աղմուկ:

ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Ամո՛թ: 
— Ամո՛թ: 
— Ամո՜թ: 
Խայտառակությո՛ւն…— Դո՜ւրս շպրտել դրանց, եթե դուք— Մեղսակից չեք իրոք… — Եվ հերոսին էլ հե՜տը...— Շարունակե՛լ պիեսը… — Սա աղե՜տ է...— Օ՛, ամոթա՛նք է սա մեզ բոլորիս համար…— Էլ ինչո՜ւ է նստել նա հիմա— Վարագույրի ետևը… — Խաբեբա— Արարած է եղել նա միշտ է՜լ…
ՄԻ ԻՆՔՆԱՎՍՏԱՀ ՁԱՅՆ
Ո՜չ: 
— Սխալվո՜ւմ եք դուք: 
— Հանդիսականը ճի՜շտ է...
ՄԻ ԱՅԼ ԻՆՔՆԱՎՍՏԱՀ ՁԱՅՆ
Ես ի՜նքս էլ եմ տեսել ձեռագիրը…Այնտեղ հերոսը կա՜ ...
ՄԻ ԵՐՐՈՐԴ ՁԱՅՆ
Տնօրե՛նն է ջնջել...
ՄԻ ԿԵՐԿԵՐՈՒՆ ՁԱՅՆ
Բայց ինչո՞ւ է ջնջել...
ՄԻ ԻՆՔՆԱՎՍՏԱՀ ՁԱՅՆ
Որ ի՜րը,Իր ուզա՜ծը լինի…
ՄԻ ԿԱՆԱՅԻ ՁԱՅՆ
Օ՛, ինչե՛ր,Ինչե՛ր եք դուք ասում… — Ձեռագիրը ջնջե՛լ…
ԱՉՔԵՐԸ ԹԱՐԹՈՂ ՄԻ ՄԱՐԴ
Չե՛մ հասկանում ոչինչ... 
Ի՞նչ կարիք կա...Ո՞վ է ջնջել... 
Ինչո՞ւ... 
Չե՛մ հասկանում ոչինչ...
ՄԻ ՎԻՃԱԲԱՆԵԼ ՉՍԻՐՈՂ ՀԱՆԴԻՍԱԿԱՆ
Միթե խաբո՞ւմ է նա... 
Սրիկա՜,Սրիկա՜ է նա, ո՜չ թե հերոս...Բայց ինչո՞ւ եք թողնում, որ խանգարի. —Ականջիցը բռնեք — և դո՛ւրս...
ՄԻ ԱՅԼ ԱՉՔԵՐԸ ԹԱՐԹՈՂ ՀԱՆԴԻՍԱԿԱՆ
Չե՛մ հասկանում ոչինչ... 
Ես մի բարիՀանդիսակա՜ն եմ լոկ, որ թատրոն եմ եկել...Բայց ինչո՞ւ են այստեղ աղմկում...Ես սիրում եմ հանգիստը... 
Ես դե՜մ եմԱյս աղմուկին... 
Ես սիրում եմ, որ բեմըԽորասուզվի մի փոքր կիսամիգում —Լինի լուսի՛ն... 
Խարո՛ւյկ... 
Չե՛մ հասկանում ոչինչ…
ՄԻ ԿԱՆԱՑԻ ՏԱՅՆ
Ա՛խ, ասացե՜ք խնդրեմ — նա իսկապե՞ս հերոս է...Ես չափազա՛նց սիրում եմ հերոսներին...Ա՛խ, գանգրահեր է միշտ հերոսների մորուսը...Ես լսել եմ անգամ, որ նրանքՈսկեփոշի՛ են միշտ շաղում իրանցԳանգուր մորուսներին...Ա՛խ, ես պաշտե՛լ եմ միշտ հերոսներին...
ՄԻ ԲԱՄԲ ՁԱՅՆ
Ձայնդ կտրի՜ր, հիմա՜ր: 
— Գնա հեքիա՜թ կարդա,Կամ չափածո վեպեր: 
—
Ծաղրելով:
Նա չա՛փա՛զա՛նց սիրո՛ւմ էՀերոսների մորո՛ւսը... 
Իսկ դուք, տիկի՜ն,Շոկոլա՞դ չեք սիրում... 
Առեք — կերե՜ք: 
—
Ցույց է տալիս կոշիկը:

ԿԱՆԱՑԻ ՁԱՅՆԸ
Ֆո՜ւ, ինչ կոպի՜տն եք դուք…
ԲԱՄԲ ՁԱՅՆԸ
Դե, կներե՜ք...
ԹԱՏՐՈՆԻ ՏՆՕՐԵՆԸ
Հանգստացե՜ք խնդրեմ, լռեցե՜ք.Աղմկելով ոչինչ մենք չենք կարող անել: 
—Այսպես ուրեմն, մենքԾանոթացանք արդեն հանճարեղՄեր հերոսի, փայլուն պաշտպաններից մեկիՓաստարկումին անհիմն: 
— Ինչպես տեսաք՝Այս տիպարները մեր հեղինակինՈւզում են դուրս բերել մի տեսակԿեղծ-դասական գրող, որ «Օթելլո» կամ «Քին»Պիեսների նման «հերոսական»Գրվածքներ է գրում... 
Օ՛, ո՞ր, օ, ո՞րՀանդիսականն այստեղԿարող է հավատալ զրպարտանքի նման.Այնինչ, անհերքելի փա՜ստ է,Որ գործերում մեր մեծ ՎարպետիՆման երկեր չկան: 
—Այստեղից է բխում հենց գլխավոր սխալըԱյս հարգելի անձանց: 
— Մինչև հիմա սրանքՉեն կարողացել ըմբռնելՄեր հանճարեղ, մեր մեծ հեղինակի ոգուԱննախընթաց ընթացքը: 
— Եվ մերԵրջանկությունն է թերևս մեծագույն,Որ մեր անմահ, մեր մեծ հեղինակի երկերըՊատկանում են թատրոնի՜ն մեր միայն,Եվ ոչ թե ձեր տեսած պարոնների նմանՀերոսներին: 
— Հիմա՜Մնում է լոկ, որ մենք, նախ քան հերոսն անձամբՆերկայանա և խոսքը իր ասի, —Խնդրենք, որ մեր արգո գործող անձերը գանԵվ իրենց խոսքն ասեն այս ամենի մասին —
Դառնալով դեպի վարագույրը:

Ո՞վ կա այստեղ. — խնդրում եմ՝ խնդրեցե՜ք,Որ գլխավոր երկու դերակատարը գանԵվ բարբառեն այստեղ սեփականԻրենց կարծիքն արգո այս անձերի մասին: 
—
Վարագույրի ետևից, հագած, ըստ թատրերգության, զինվորական առաջնորդների պայմանական զգեստներ, դուրս են գալիս գլխավոր դերակատարները և կանգնում Տնօրենի կողքին: 
Դանլիճը թնդում է ծափահարություններից:

ԱՌԱՋԻՆ ԴԵՐԱԿԱՏԱՐԸ
Հանդիսական այրե՜ր: 
— Այս խնդիրը, որ աստԱյսքան հուզում է ձեզ, — ո՜չ մթին է, ո՜չ բարդ է,Զարմանում ենք մենք լոկ, որ այդ մարդըՀայտնըվել է այսօր մեր առաջԵվ պահանջում է մեծ դեր...Երեսուն տարի է արդեն,Որ ես խաղում եմ մեր հեղինակի գործոնը, —Ինչպես տեսնում եք՝ ես — արդեն ծե՜ր եմ, —Եվ կարող եմ անգամ ձեզ ասել,Որ Վարպետի գործում եմ ծերացել —Եվ հայտնում եմ այստեղ ես ահա,Որ ո՜չ միայն նրա մահամնա երկումԱյդպիսի դեր չկա,Այլևս, իբրև ինքնին հասկանալի, հերքումԱյդ անիմաստ ու խեղճ մոլորության —Բավական է թվել գրվածքները միայնՀեղինակի մեր մեծ ու հանճարեղ,Որպեսզի պարզ լինի, որ նմանՀերյուրանքներ — միայնԱնօգնական մարդիկ ընդունակ են ճարել...Եվ ես և՜ս պնդում եմ Տնօրենի նման,Որ հերյուրանք է սա և բարբաջանք տգետ.Չեմ կասկածում, որ այս հասկանում եք դուք էլ: 
—Իսկ մեզ համար, որ միշտ խաղացել ենք երկերըՀեղինակի մեր մեծ, — օ, այսպիսի խոսքերըԿարող են հարուցել ծաղր ու հեգնանք միայն…Եթե գործը դրսից դիտողների համարԴեռ կարող են լինել կասկածանքներ որոշ, —Ապա թող պարզ լինի դիտողներին բոլոր,Անհերքելի լինի միանգամայն,Որ պիեսը շարժող անձերիՊերսոնալում չկա և ո՜չ մի մարդ,Որ հավատա այդ մութ կասկածներինԵվ խոսքերին այդ: 
—Եվ չէ՞ արդյոք մի փաստ անհերքելիԱյդ դավերի դեմ մութ — միահամուռ մեր խաղը.Ո՞վ էր մեր մեջ արդյոք իր կատարած դերում,Կամ իր խաղում — թերի. —Ո՞ր դերակատարը…
Դահլիճում բուռն ծափահարություններ, որոնց ներքո Առաջին Դերակատարը մտնում է վարագույրի ետևը և նրա տեղը բռնում է Երկրորդ դերակատարը
ԵՐԿՐՈՐԴ ԴԵՐԱԿԱՏԱՐԸ
Հանդիսական այրե՜ր: 
— Հանդիսականնե՜ր —Ինչ որ ես ձե՜զ այստեղ հիմնականումԲարբառեի պիտի — իմ գործակիցն արդենՊարզ և որոշ ասաց: 
— Մենք զարմանում,Զարմանո՜ւմ ենք միայն այս ամենի վրա: 
—Մենք խաղացինք արդեն նախավերջին արարըՄիահամուռ, հանո՜ւր ջանքերով, —Եվ մեզանից ո՞րԴերակատարն արդյոք նկատեց,Որ գրվածքում այս մեծՀարկավոր է մի ինչ-որ հերոս...Եվ հայտնում եմ ես ահա ամբողջՊերսոնալի կողմից մեր թատրոնի,Որ այս զրույցը լոկՄի նպատակ ունի, —Այն է՝ անվանարկել ՏնօրենինԵվ հոյակապ գործին մեր խանգարել...Բայց մենք, բայց մենք, բայց մենք,Որ մեր անմահ, մեր մեծ հեղինակի երկերըՏարինե՛ր ենք ամբողջ կատարել —Մեր սիրելի, մեր մեծ ՏնօրենիՑուցմունքներով այժմ է՜լ մինչև վերջԿկատարենք մեր պարտքը հեղինակի հանդեպ, —Եվ ո՜չ մի, ո՜չ մի «հերոս»Օ, չի՜ կարող մեր թափը կաշկանդել...
Դահլիճում բուռն, երկարատև ծափահարություններ, որ փոխվում են օվացիայի Տնօրենի հասցեին:
Այդ օվացիայի ժամանակ Երկրորդ Դերակատարը ևս անցնում է վարագույրի ետևը և բեմի վրա մնում ՝ միայն Տնօրենը, որ միանգամայն հանգիստ ու անայլայլ սպասում է, օվացիան վերջանալուն: 
Դահլիճում ծափահարությունները հետզհետե սկսում են դադարել և ծայր են առնում բարձրաձայն վեճեր ու բացականչություններ:

ԲԱՅԱԿԱՆՉՈԻԹՅՈԻՆՆԵՐ ԴԱՀԼԻՃՈՒՄ
— Փա՛ռք ու պատիվ մեր մեծ Տնօրենին...— Տեսա՞ք ինչ ճի՜շտ ասաց դերակատարը...— Բայց ո՞վ աշխարհ հանեց այն պարոնին...— Էլ նա ինչո՞ւ համար է...— Տարօրինակ արկած... — Անհավատալի՜…— Բայց որտեղի՞ց եկավ այդ ֆանտաստիկ հերոսը…— Ճի՜շտ. — որտեղի՞ց եկավ... — Եթե իմանայի՛...— Հետաքրքիր է — նա ոսկեմորո՞ւս է...— Էլի՞, տիկի՜ն... — Թողե՜ք ինձ հանգիստ...— Հեռացրե՜ք դրանց... — Բայց ճի՜շտ.— Նա որտեղի՞ց արդյոք հրապարակ եկավ...— Չե՞ք հասկանում. — նրա՜նք են հնարել...— Ո՜վ: 
— Չգիտե՞ք: 
— Բազում թշնամինե՜րը մեր…— Ի՛նչ եք ասում,՛ — Այո՜: 
— Անկասկա՜ծ: 
—— Չե՞ք սխալվում.. Օ, ո՜չ: 
— Իսկ ապացույց ունե՞ք...— Ո՜չ... բայց... եթե... սակայն... էլ ո՞վ, ինչո՞ւ…— Ի՛նչ միամիտն եք դուք, — նրա նենգ— Ոսոխներն են արել... — Այսինքն ո՞ւմ...— Ի՛նչ միամիտն եք դուք… — Տնօրենի՜...— Ի՛նչ եք ասում... — Իհարկե՜... — Հ՜ա՛-հա՛-հա՛…— Սակայն կանչենք — տեսնենք… — Ի՞նչ է ասում տեսնենք— Տարօրինակ այդ անձը... — Կանչենք — տեսնենք: 
—— Հարկավոր չէ՜: 
Արա՜րը թող սկսեն...— Շարունակե՜ն այսինքն... — Իսկ նա՞ —— Թատրերգության հերո՞սը… — Թող կորչի՜: 
—— Էլ ի՞նչ հերոս... էլ ի՞նչ... թե որ չի…— Չի՜ խանգարի տեսնել այնուհանդերձ նրան…— Մանավանդ որ այն մարդը... այն տարիքոտն ասաց,— Որ սեփական աչքով... — Չհավատա՜ք.— Այդ ի՜նքն է հնարել... — Բայց ի՞նչ օգուտ ունի...— Չե՞ք հասկանում — նրա՜ն հարվածելու համար…— Ա՛-ա՛-ա՛…	բայց ինչո՞ւ, ինչո՞ւ... չե՛մ հասկանում ոչինչ...— Զարմանալի տգե՜տն եք — նա ուրի՜շ— Մի թատրոնի միջնորդ է… — Ի՛նչ եք ասում…
Հերյուրա՜նք է... 
Լուտա՜նք է... 
Զրպարտություն է սո՜ւտ...
ԹԱՏՐՈՆԻ ՏՆՕՐԵՆԸ
Խորը ուշադրությամբ լսում է դահլիճի խոսակցությունները և առանձին բացականչությունները: 
Երբ հիմնականում նրա համար պարզվում է դահլիճի տրամադրությունը — նա մի քայլ առաջ է գալիս և դիմում է հանդիսականներին սառը, անվրդով ձայնով:

Հանդիսականնե՜ր: 
—
Դահլիճում տիրում է լռություն:

Ահավասիկ լսում եմ ես զրույցները ձեր,Եվ նկատում եմ պարզ, որ մի երկուՀարգելի անձանց բացառությամբ —Բոլորդ նո՜ւյնն եք ուզում, —Այն է՝ որ մենք նրան անգամ ելույթ չտանք —Սակայն քանի որ նա, այդ ֆանտաստիկ պարոնը,Սպասում է այնտեղ, վարագույրի ետևը,Եվ մեզ խանգարում է,Եվ պահանջում է իր դերը, —Թույլ տանք նրան՝ թող գա, և ասելիքն ասի:

Դառնալով դեպի վարագույրը:

Է՜յ, ո՞վ կա այդտեղ. — կանչեցե՜ք հերոսին: 
—
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Թող կորչի՜: 
— Պետք չէ՜: 
— Ժամանակ չկա՜: 
—— Շարունակեցե՜ք ներկայացումը...— Ո՜չ, թող գա՜ — Թող գա՜: 
—— Մենք պահանջո՛ւմ ենք...— Թող գա՜ ու գնա՜: 
— Ի՞նչ կըկորցընենք: 
—— Թերևս մի քիչ զվարճանանք է՜լ...— Թե ինձ հարցընեք —Զուր ենք կորցնում մենք ժամանակը...— Ախ, գալու է նա — հերոսը ի՜նքը…— Էլի՞... — Չենք ուզո՜ւմ: 
— Թող գա՜: 
— Թող կորչի՜: 
—— Կանչեցե՜ք, թող գա՜: 
— Չէ՜, հարկավոր չի՜...
ԹԱՏՐՈՆԻ ՏՆՕՐԵՆԸ
Արագ դառնալով դեպի վարագույրը, կրկնում է հաստատ, հրամայող շեշտով:

Է՜յ ո՞վ կա այդտեղ, բեմի ետևում,Կանչեցե՜ք նրան, թող գա՜, թող խոսի՜, —Եվ տեսնենք, թե այս հանճարեղ դարումՈրքա՞ն է տևումԿյանքը պաթետիկ, թղթե հերոսի...
Դահլիճը թնդում է զվարթ ծիծաղից: 
Բեմի ետևից լսվում են հապճեպ ոտնաձայներ — և ահա բացվում է վարագույրի մեջտեղի ծալքը և դուրս է գալիս Հերոսը կամ Գլխավոր Անձը, որ մոտ քառասուն տարեկան, բարձրահասակ, ասորական սև մորուքով և դերասանական երկար մազերով մի մարդ է՝ հագին սև, անթև անձրևանոց և գլխին սև, լայնեզր, թավշյա զլխարկ:
Դահլիճում մի երկու ծափահարություն, քրքիջ, ծիծաղ, աղմուկ և այս աղմուկի միջից հանկարծ հնչում է մի բարակ կանացի ձայն:

ՀԵՐՈՍԸ
Գլխարկը սիրալիր բարձրացնելով և բարևելով հանդիսականներին:

Օ, ահա և ե՜ս.Հանճարագույն մեր հեղինակիՀանճարեղ երկիԳլխավոր անձս, կամ հերոսս մեծ: 
—
ՄԻ ԿԱՆԱՑԻ ՁԱՅՆ
Ա՛խ, նա իսկապե՛ս հերոս է եղել…Կամ հերոս է նա, կամ հայտնի երգիչ…
ՄԻ ԲԱՄԲ ՁԱՅՆ
Ինչի՞ց երևաց. — այծի մորուսի՞ց,Թե՞ սրունքների կլորությունից...
Դահլիճը թնդում է զվարթ ծիծաղից:

ԱՅԼ ԲԱՑԱԿԱՆՉՈԻԹՅՈԻՆՆԵՐ
— Բայց իրո՜ք նա քիչ նման է կարծես— Հերոսի, կամ այլ գլխավոր անձի...— Համենայն դեպս պատկառելի է— Իր արտաքինով... — Ոչինչ առանձին— Չեմ տեսնում նրա արտաքինի մեջ...— Ինչո՞ւ. — լա՜վն է շատ... — Դեմքը բարի՜ է...— Բայց լսենք նրան... — Արտաքինը — հե՜չ: 
—
Դահլիճում տիրում է լռություն:

ՀԵՐՈՍԸ
Հանդիսականնե՜ր: 
— Օ, այրեր արգո՜: 
—Բեմի ետևից ես լսում էիՄեր Տնօրենի զրույցը ձեզ հետ —Եվ կարո՞ղ էի արդյոք մնալ գոհ...Ի՛նչ խոսք, որ նա մեծ հմտություն ունիՄիամիտ մարդկանց համոզելու մեջ,Կամ թոզ փչելու նրանց աչքերին...Ամբողջ երկու ժամ ես լսում էի,Թե ինչպես նա ձեզ, հանդիսականնե՜ր,Համոզում էր, թե հեղինակը մերԻր բոլոր թե՜ հին, թե՜ նոր երկերումԻբրև թե միայն անգույն, դիմազուրկԴեմքեր է կերտում, նկարագրում...Որ սրանով է իբրև թե մեր մեծ,Հանճարեղագույն հեղինակը միշտՏարբերվել բոլոր թե՜ հին և թե՜ նորՀանճարեղագույն ողբերգուներից...
Պաուզա:

Սա ի՞նչ է, արգո հանդիսականնե՜ր,Եթե ոչ — հեգնանք ու ծաղր կրկնակիՀանճարեղագույն մեր հեղինակիՀասցեին: 
— Այո՜: 
— Վերցընենք թեկուզՄենք նրա վերջին, այսօրվա երկիԲովանդակության առանցքը միայն. —Օ՛, ի՞նչն է միակԳաղափարը, կամ խորհուրդը, որ նաԴրել է երկում իր այս վիթխարի. —Պարզ չէ՞ ձեզ միթե, որ դա — մեր դարիԵվ մեր պայքարիՊաթո՜սն է վսեմ ու հերոսական: 
—Տեսնո՞ւմ եք սակայնԴուք նման մի բանՄեր Տնօրենի բեմադրության մեջ...Օ, ո՜չ: 
— Նա միայն ողբալի ու խեղճԽրտվիլակներ է ասպարեզ հանել, —Եվ մեր Վարպետի հղացումն այսպեսԽայտառակաբար հիմքից կործանել…
ԲԱՑԱԿԱՆՉՈԻԹՅՈԻՆՆԵՐ ԴԱՀԼԻՃՈՒՄ
— Սո՜ւտ է: 
— Սխա՜լ է այդ: 
— Ձեր կարծիքո՜վ է լոկ— Այդ ամենը այդպես: 
— Իզո՛ւր խոսքեր: 
—— Ա՛խ, նա ուզում է լոկ, որ ոսկե— Մրցակառքեր շաչեն սրընթաց...— Ճշմարի՜տ է ասում... — Աննախընթա՜ց— Խիզախությո՛ւն կոպիտ Տնօրենի հանդեպ...— Ճշմարի՜տ է ասում: 
— Միայն անդեմ— Խրտվիլակնե՜ր կային արարվածում երրորդ...— Էլի՞, օրիո՜րդ, էլի՞… — Բոլորը խորթ— Ու թշնամի մարդկանց հերյուրա՜նք է աններ...— Թողե՜ք շարունակի...
ՀԵՐՈՍԸ
Հանդիսակա՛ննե՜ր:
Մեր Տնօրենը այստեղ ձեզ ասաց,Որ իբր անմահ հեղինակը մերՈղբերգությունն այս թողել է կիսատ.Որ իբր նրա առաջին երկուԱրարն է միայն նա ինքը գրել,Որ իբր նրա հանճարեղ երկումՉկա ո՜չ մի մեծ, հերոսական դեր...Իրեն առարկող հանդիսականին,Որն, ինչպես ասաց, իր զույգ աչքերովՏեսել է, դրված հենց ի՜ր սեղանին,Մեր հեղինակի ձեռագիրը ողջ —Նա խնդրեց անցնել սենյակն իր և անդԽնդրի էությանն ընդմիշտ ստուգել...Այսպես նա ասաց, այրե՜ր, — և դուք էլԻհարկե, իսկույն հավատացի՜ք այդԽորամանկամիտ պայմանին հմուտ...Չե՞ք ենթադրում սակայն արդյոք դուք,Որ կարող է այդ ձեռագիրը լոկԱղճատված, խուզած պատճենը լինելՄեր հեղինակի — երկի հանճարեղ...Չե՞ք ենթադրում, որ հարկ է գոնեՄեր մեծ Վարպետի անփոփոխ, անեղծՁեռագիրը, կամ պատճենը ճարել...
Տնօրենին:

Ի՞նչ կասեք սրան, արգո Տնօրե՛ն: 
—
ԹԱՏՐՈՆԻ ՏՆՕՐԵՆԸ
Ո՛չ ձեռագիր է եղել ինչ-որ մեծ,Եվ ո՜չ էլ կորել: 
—Ո՜չ մի ձեռագիր, լս՞ ւմ եք, երբե՜քՈ՜չ կրճատել ենք և ո՜չ էլ փոխել: 
—Երկու արարի ձեռագիրն է լոկՄեր հեղինակը թղթերում թողել —Եվ նրա թողած ձեռագիրն — անեղծ,Անխախտ վիճակում մենք բեմ ենք հանել:

ՀԵՐՈՍԸ
Իսկ չկա՞ն արդյոք ձեռագրում այդՊակաս երեսներ, կամ արարվածներ՝Կրճատված, կիսատ...
ԹԱՏՐՈՆԻ ՏՆՕՐԵՆԸ
Օ, իհա՜ րկե, կան: 
— Կիսից սկսածԿան արարվածներ, անմշակ տեղեր: 
—Բայց, ինչպես գիտեք, նա թեկուզ կիսատ,Սակայն՝ հիմնական գծերով լրիվՈւ ամբողջական մի գործ է թողել —
ՀԵՐՈՍԸ
Կրկին դիմելով հանդիսականներին:
Ուրեմն այսպե՜ս: 
— Ինչպես լսեցիք՝Մեր Տնօրենը ինքն է՜լ է պնդում,Որ ձեռագրում կան պակաս էջեր,Կիսավարտ տեղեր... 
Մնացածը դուքԿարող եք, ինչպես հարկն է, հասկանալ...Ձեռագիրն, ավա՛ղ, կորած է անդարձ...Հարկ կա՞ էլ թափել անիմաստ ջանքեր...Մեզ երբևիցե, օ, դժվա՜ր թե այնՀաջողվի գտնել, կամ վերականգնել...Մնում է ուստի մեզ հեղինակիԿյանքի բովանդակ գործից ելնելով —Փորձել համոզել ու ապացուցել,Որ նրա վերջին գրվածքում իրոքԵղել է մի մեծ, հանճարեղ հերոս...
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Բավակա՜ն է: 
— Վե՜րջ: 
— Շա՛տ եք երկարում: 
—— Էլ ի՞նչ ապացույց, ֆանտաստիկ պարո՜ն...— Բայց չէ՞ որ նա կա... — Եթե կա — ապա— Իրավացի է... — Ա՜յ քեզ սկզբունք...— Նման հերոսներ շուկայում թափած— Ինչքա՜ն կամենաք... 
Սխալվո՜ւմ եք դուք.— Տնօրենն ի՜նքն էլ կարծես ընդունեց,— Որ ձեռագիրը... — Մի՞թե... — Այդպիսի— Պնդում նա չարեց: 
— Բայց ինչո՞ւ լռեց— Երբ հերոսն արավ իր ակնարկը նուրբ...— Ին՞չ աներ. — նրա վզակոթին տար— Եվ շպրտեր դո՞ւրս... — Դո՜ւրս շպրտել, դո՜ւրս…— Շա՜տ է երկարում... — Շարունակեցե՜ք— Ներկայացումը… — Լռե՜ք: 
— Լռությո՛ւն: 
—
ԹԱՏՐՈՆԻ ՏՆՕՐԵՆԸ
Հանգստացե՜ք, այրե՜ր: 
—
Հերոսին:

Ձեզ մնում է արդենԵրեք րոպե միայն: 
—
ՀԵՐՈՍԸ
Հանդիսականնե՜ր: 
—Մի փոքր անդորր — և ես կավարտեմ: 
—Ո՞րն է այս երկի բովանդակությանԱռանցքը: 
— Օ, դո՜ւք, ասացե՜ք խնդրեմ՝Ի՞նչ է կամեցել հեղինակը մերԱսել իր երկով հանճարեղափայլ.Թե երկու խոսքով կամենանք մենք այդԱսել, — ապա մենք պարզ պիտի ասենք,Որ առանցքը այս հոյակապ երկիՄեր հերոսական պայքարն է վսեմԸնդդեմ աշխարհի կործանվող ու հին.Եվ հարց եմ տալիս ես ահա կրկին՝Ի՞նչ տեսաք այսօր բեմի վրա դուք. —Մարդկային մի հոծ, անդեմ բազմություն,Որ չնչին, գաճաճ առաջնորդներիՂեկավարությամբ, անիմաստ ու կույր,Ինչպես մի նախիր — գնում է անմիտԻնքն էլ չգիտե, թե ինչո՞ւ և ո՞ւր...
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Ա՜յ քեզ Աքիլլես... — Այդ ո՞նց թե իսկի— Ինքն էլ չգիտե, թե ինչո՞ւ և ո՞ւր...— Օ, ի՜նքդ ես անմիտ... — Եվ դու ի՜նքդ ես կույր— Իսկ Առաջնորդի ուղի՞ն անհողդողդ,— Որով բազմությունն ընթանում է հար՝— Օ, ի՜ր իսկ ընտրած առաջնորդների— Ղեկավարությամբ հմուտ ու արդար...— Սա ծա՛ղր է, ծաղր է մեր հեղինակի— Եվ մեր հասցեին... — Ծա՛ղր է կրկնակի…— Հանդուգն լուտա՜նք...
ԱՅԼ ՓՈՔՐԱԹԻՎ ՁԱՅՆԵՐ ԴԱՀԼԻՃՈՒՄ
— Չէ՛, ճի՜շտ է ասում: 
—— Ովքե՞ր են նրանց առաջնորդում, ո՞վ…— Թո՜ւյլ տվեք ասի իր խոսքը — հետո՜ ...— Եվ ե՞րբ է արդյոք պատմությունն հոսում,— Իբրև պղտոր գետ… — Առա՛նց վիթխարի— Այրերի... — Առա՛նց հերոսների մե՜ծ...
ՆՈՒՅՆ ԿԱՆԱՑԻ ՁԱՅՆԸ
Նա ճի՜շտ է ասում. — Նրա աչքերիԵվ զարմանալի համակրելիԴեմքի՜ց եմ ես այդ եզրակացնում...
ԱՉՔԵՐԸ ԹԱՐԹՈՂ ՀԱՆԴԻՍԱԿԱՆԸ
Օ, ոչի՛նչ, ոչի՛նչ չե՜մ հասկանում ես…Ճի՞շտ է ասում արդյոք... 
Օ, ասացե՜ք խնդրեմ...Թեկուզ ոչինչ չունեմ Տնօրենին ընդդեմ —Բայց տատանվում եմ քիչ... 
Օ՛, ասացեք խնդրեմ
ԲԱՄԲ ՁԱՅՆՈՎ ՀԱՆԴԻՍԱԿԱՆԸ
Լռի՜ր, հիմար թարթող — ես քեզ գիտե՛մ...
ՀԵՐՈՍԸ
Հանդիսականնե՜ր, — հարգելի այրե՜ր, —Ինչո՞ւ եք հուզվում իմ խոսքերից դուք. —Օ, մի՜տք արեք, մի՜տք, — չե՞ք տեսնում արդյոք,Որ ձեզ համա՜ր եմԵս այսստեղ ուտում նախատինք ու թուք: 
—Թո՛ւյլ տվեք սակայն,Որ բերեմ ես իմ փաստը հիմնական: 
—Օ՛ , մի՜տք արեք դուք, մի՜տք արեք միայն. —Ըստ հեղինակի մտահղացման՝Հանճարեղագույն ողբերգության մեջԿատարվում են վեհ, ամեհի ու մեծԴեպքեր վիթխարի ու աշխարհացունց.Ոտքի են ելնում, մոլուցքով լեցուն,Երկու ինքնաբավ աշխարհներ տարբեր...Հասկանո՞ւմ եք դուք. —Որպիսի՛ հսկա մտահղացում —Եվ ի՛նչ գոսնելի, գաճաճ տիպարներ…Գրո՛հ մեծագույն Տրովադայի դեմ,Գրո՛հ մեծագույն ու չտեսնըված —Համաշխարհային գոյամա՜րտ հրկեզ, —Եվ ո՜չ մի Աքիլլ, կամ սեգ Պատրոկլես...Հասկանում ե՞ք դուք. — նման վեհագո՛ւյն,Նման հոյակա՛պ, պատմական գործեր, —Եվ ո՜չ մի Աքիլլ, որ ուժը փորձեր,Կամ երկրորդական մի Այաքս թեկուզ...Այս ի՞նչ է. — անմահ մեր հեղինակիՀանճարն է արդյոք այսպես սպառվել,Թե՞ գաճաճների ստոր դավերիԵվ խարդախությանց հետևանքո՜վ էՍպառվել է նրա ինքնությունը վեհ...Օ, պարզ չէ՞ միթե, որ հեղինակիՀանճարեղագույն, հոյակապ երկիցՀանված է մի մեծ, կենտրոնական դեր —Եվ ահա — առանց այդ կենտրոնական,Գլխավոր անձի, կամ մեծ հերոսի —Ողբերգությունը դարձել է մի սին, Անօգնական ֆարս...Եվ պարզ չէ՞, որ մեր Տնօրե՜նն է այդ ամենը արել...Օ, ի՞նչպես, ի՞նչպես չեք հասկանում դուք,Որ Տնօրե՜նն է աշխատել այդպես,Որպեսզի այսօր դո՜ւրս շպրտի մեզՈղբերգությունից այս հերոսական —Եվ դերը մեր վեհ ու անանձնականՀանձնի անքանքար գործող անձերի...Եվ ի՞նչպես, ի՞նչպես, տեսնելով երեքԱնիմաստ արար — օ, հարգելի՜ք, դուքՁեզ հարց չտվիք. — կարո՞ղ էր արդյոքՄեր Վարպետը իր երկում հանճարեղԹույլ տալ այսպիսի թյուրիմացություն...Կարող է՞ր արդյոք նման հոյակապՆյութ վերցընելով, մեր հանճարը նուրբԴեմքեր տալ՝ չնչին ու անդե՜մ այսքան,Եվ քարակտերներ — այսքա՜ն դիմազուրկ...Կարո՞ղ էր արդյոք նման վեհագույնԵվ աշխարհացունց մի նյութ ընտրելով — —Իր ողջ պիեսում նա չտալ թեկուզՄի աչքի ընկնող պերսոն, կամ հերոս,Որ իր հանճարով, գիտությամբ, խելքով,Բնավորությամբ շիտակ ու արի —Մի փոքր գոնե բարձրանար այդ հոծԲազմությունների անդեմ նախիրից…
Հերոսի այս խոսքերից հետո դահլիճում բարձրանում է անասելի աղմուկ: 
— Բայց Տնօրենը կարգի է հրավիրում հանդիսականներին և դիմում է հերոսին սառը, հեգնական տոնով:

ԹԱՏՐՈՆԻ ՏՆՕՐԵՆԸ
Չլինի՞ այդ հենց ինքնե՜րդ եք այդ մեծ,Այդ անզուգական հերոսը, պարո՜ն: 
—
Դահլիճը թնդում է քրքիջից: 
— Բայց Հերոսը, չկորցնելով իրեն, բացականչում է պաթետիկ ձայնով:

ՀԵՐՈՍԸ
Օ՛, այո՜, այո՜, — հենց ե՜ս եմ, որ կամ…Այդ ի՜նձ է ջնջել մի ձեռք պիեսից —Եվ հեղինակի երկն հերոսականԴարձրել է մի ֆարս՝ անիմաստ ու սին…
Ամբողջ դահլիճը կրկին թնդում է քրքիջից: 
— Եվ կրկին Տնօրենը կարգի է հրավիրում բոլորին և մի քայլ առաջ գալով ասում է հաստատուն, անայլայլ, անկիրք ձայնով, որի մեջ զգացվում է սակայն խորը, զուսպ, անդրդվելի մի պաթոս:

ԹԱՏՐՈՆԻ ՏՆՕՐԵՆԸ
Հանդիսական այրե՜ր ողջախոհ: 
—Ինչպես տեսնում եք դուք — դահլիճն ամբողջԹնդում է զվարթ քրքիջից…Ակներև է, որ մեր հերոսն անկոչ: 
—Զվարճալի է քիչ...Բայց քրքիջը թողնենք մենք մի կողմԵվ «հերոսին» մեր այս վերամբարձՏանք հասարակ մի հարց: 
—
Դառնալով Հերոսին:

Դուք որքան էլ այստեղ վերամբարձ,Տասվանկանի չափով, մեր արխայիկՎարպետների հանգով բարբառեցիք վսեմՀերոսների մասին, — սակայն խնդրեմ ասե՜ք.—Այդ ինչպիսի արդյոք հերոսի,Կամ գլխավոր անձի դեր է եղել երկումԱյդ միֆական ձեր դերը, որ մի երկուԱնհատներից բացի — ձեր բացակա լինելըՉի նկատել ոչ ո՜ք: 
— Ասացե՜ք: 
—
Հերոսը լուռ է:

Ավելո՞րդ եք ուրեմն, — այնպես չէ՞: 
—
Հերոսը լուռ է: 
Դահլիճում ևս տիրել է մեռելային լռություն:

ԱՉՔԵՐԸ ԹԱՐԹՈՂ ՀԱՆԴԻՍԱԿԱՆԸ
Վա՜յ, ինչ ճիշտ ասեց Տնօրենը մեր...Բայց ի՞նչպես ի՜նքս չէի մտածելԱյդքան հասարակ, տարրական մի բան…
ՆՈԻՅՆ ԿԱՆԱՑԻ ՁԱՅՆԸ
Սակայն, այնուհանդերձ, նա իսկակա՛ն Հերոսի է նման, կամ գլխավոր անձի...
ՆՈԻՅՆ ԲԱՄԲ ՁԱՅՆԸ
Թե սիրում եք այդքան դուք նրան —Գնացեք հետն — առանձի՜ն…
Զվարթ քրքիջ:

ԹԱՏՐՈՆԻ ՏՆՕՐԵՆԸ
Հանգստացե՜ք խնդրեմ: 
— Ուրեմն այսպե՜ս. —Ինչպես տեսնում եք դուք դահլիճն ամբողջ,Մի երկու մարդու բացառությամբ,Համամիտ է, որ առանց ինքնակոչՀերոսների անգամԹատրերգությունը մեր — հիանալի մի երկ է:
Հարց եմ տալիս ուրեմն. — էլ ո՞ւմ է հարկավոր«Հերոսական» այս երգը...Եվ ասացեք խնդրեմ. — այդ ի՞նչ, այդ ի՞նչՏարօրինակ հերոս է, կամ գլխավոր անձ,Առանց որի պիեսը չի կորցրնում ոչինչ —Եվ շահում է անգամ չափազանց...Պարզ չէ՞ ուրեմն, որ միանգամայնՀնարովի լեգենդ է այդ դերը,Կամ ավելորդ մի բան: 
—Օ, դատեցե՜ք ինքներդ. — եթե մենքՕրինակի համար Շեքսպիրի«Լիր Արքա»-յից հանենքԴերը Արքա Լիրի —Ի՞նչ կմնա արդյոք էլ նրանից...Օ՛, պարզապես ոչի՜նչ: 
— Բայց ինչո՞ւ —Որովհետև այդ երկն իսկապեսԿառուցված է այնպես,Որ պաթետիկ հերոս է պահանջում: 
—Այնտեղ իրոք առանցք է կենտրոնական հերոսը,Որի շուրջն է դառնում գործողությունն ամբողջ, —Սակայն միայն թերո՜ւսըԿարող է պահանջել, որ այսօրՄեր հանճարեղ, մեր մեծ հեղինակի երկում,Որ բազմությանց պաթոսն է քնարերգում —Գործողությունն ամբողջ դառնա միԿենտրոնական անձի, կամ հերոսի շուրջը...Որտեղի՞ց է գալիս այս անուրջը...Օ՛, խեղկատակ մարդի՜կ, ողորմելի՛,Ժամանակի՜ց, դարի՜ց, հեղինակի ոգուցԵտ մնացած այրե՜ր անիմաստ,Որոնց համար դեռևս մեր կյանքը միՀոմերոսյան հեքիաթ է, կամ միայնՀերոսների հանդուգն խաղալիք...Եթե այդ խեղճ մարդիկՀասկանային մի պահ ճշմարտությունն այս մերկ —Էլ կասեի՞ն արդյոք, որ իբր մենքԴուրս ենք նետել մեր մեծ հեղինակի երկիցՄի վիթխարի, մի մեծ, առանձնակի մի դեր, —Եվ ոչ ոք, բացի իրենցիցՉի նկատել խարդախ այս արարմունքը մեր…Օ, ծա՛ղր է սա միայն և անիմաստ մարմանջ...
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈԻՄ
— Օ, ծա՛ղր է սա միայն և անիմաստ մարմանջ…— Հեղինակի երկում ո՜չ մի նման հերոս,— Կամ գործող անձ չկա: 
— Դո՜ւրս անել, դո՜ւրս: 
—
ՀԵՐՈՍԸ
Հանկարծ գլխի ընկնելով, որ արդեն պարտվել է:

Օ, ո՜չ, օ, ո՜չ, օ, ո՜չ, հանդիսականնե՜ր,Ես բոլորը դեռ ձեզ չասացի...Այս ամենից բացի...
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Չե՜նք հավատում: 
— Կորե՜ք: 
— Մեզ հերոսներ պետք չե՜ն:
— Դուք ինքնակոչ հերո՜ս եք: 
— Հեղինակի երկում— Այդպիսի դեր չկա՜: 
— Մենք անասուն հո չե՞նք..,— Շարունակեցե՜ք ներկայացումը...
Մ՞Ի ՔԱՆԻ ԱՆՎՍՏԱՀ ՁԱՅՆԵՐ
— Բայց չի՜ լինի այսպես... — նա երկընքից— Հո չի՞ ընկել... — Նրան հեղինա՜կն է ծնել...— Ի՞նչ իրավունք ունեք հեղինակի երկից— Օ, հերոսնե՛ր ամբողջ շպրտել դուրս...
ԱՅԼ ԲԱԶՄԱԹԻՎ ՁԱՅՆԵՐ
Որ միանգամայն խլացնում են այս անվստահ ձայները:

— Հեղինակի երկում ո՜չ մի՝ նման հերոս— Կամ փքուն անձ չկա... — Դո՜ւրս անել, դո՜ւրս:

ՀԵՐՈՍԸ
Արդեն կորցրել է հավասարակշռությունը և սկզբում շփոթում է իր խոսելու տասվանկանի չափը:

Տեսնո՞ւմ եք, տեսնո՞ւմ եք, տեսնո՞ւմ եք, տեսնո՞ւմ եք,Որքան անգո՛ւթն է, որքան անգո՛ւթն է մեր Տնօրենը...Նա ի՜նձ, հանճարեղ մեր հեղինակիԳլխավոր անձի՜ս, որին ի՜նքը մերՄեծ հեղինա՛կն է իր պիեսի մեջՏվել հոյակապ, անզուգական դեր,—Տվել է թե՜ սիրտ, թե՜ միտք, թե՜ հոգի,Հանճար մեծագույն, որ էլ ո՜չ ոքիՉի տրված այս մեծ ողբերգության մեջ —Նա դո՜ւրս է նետում ողբերգությունից,Իբրև լաթ անպետք... 
Առա՜նց զգալուԵվ հասկանալու, որ հեղինակիՀանճարեղագույն ողբերգությունըԱռանց ինձ — ահա դարձել է մի ֆարս…Այնպես չէ՞, արգո հանդիսականնե՜ր,Դարձել է — մի ֆարս...
Դահլիճում ծիծաղ:

Իսկ դո՜ւք, հարգեիՀանդիսականնե՜ր, — չե՞ք տեսնում միթե,Որ խաբում են ձեզ և ծաղրի հանում, —Դուք ի՞նչպես, ի՞նչպես չեք հասկանում այս..—Օ, ժամանակնե՛... 
Բայց ո՜չ, երևիՁեր իրավունքը դուք չե՜ք հասկանում...Հասկացե՜ք, ելե՜ք, պահանշե՜ք դուք ձերԻրավունքն այսպես արված գետնահար. —Չէ՞ որ դասական մի ողբերգությանՄուտքի համա՜ր եք դուք տոմսեր առել —Եվ ո՜չ թե չնչին մի ֆարսի համար...
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Բավակա՛ն է: 
— Վե՜րջ: 
— Նա թատրոնը մեր— Շփոթում է մի բալագանի հետ...— Դո՜ւրս արեք դրան... 
Ձայնից զրկեցե՜ք:
— Առանց նրան էլ թատրերգությունը— Գործ է հոյակապ... — Շարունակեցե՜ք— Ներկայացումը... — Շարունակեցե՜ք...
ԹԱՏՐՈՆԻ ՏՆՕՐԵՆԸ
Հանդիսականնե՜ր: 
— Այժմ պարզ է ձեզ,Որ պարոնը այս,Որ հեղինակի գործը հանճարեղՈղբերգություն է երբեմն համարում,Իսկ երբեմն — ֆարս, —Ո՜չ մի կապ չունի մեր հեղինակիԹատրերգության հետ: 
— Ուստի մենք նրանԿարող ենք անել առաջարկ մի լուրջ. —Քանի որ նրան, ավա՛ղ, չաջողվեցԴառնալ մի հսկա, վիթխարի հերոս, —Կարող ենք նրան խորհուրդ տալ միայն,Որ նա իր սիրած ամպլուան փոխե, —Օ՛, մոռանալո՜վ նախապես սակայն,Որ երբեմն ա՜յլ երգ է ներբողել: 
—Մեր բեմի համար հարկավոր է միԸնդմիջումների խեղկատակ — հերոս, —Այսինքն, արգո հանդիսականնե՜ր, —Մի լավ... 
Պյերո՜...



 --------------------------------------- 


Հերոսին:

Ուզում ե՞ք, պարո՜ն: 
—
ԲԱՑԱԿԱՆՉՈՒԹՅՈՒՆՆԵՐ ԴԱՀԼԻՃՈՒՄ
— Հա՛-հա՛-հա՛... — Իրո՜ք հանճարեղ խորհուրդ...— Այդ իրո՜ք նրա դերն է իսկական...— Ընդմիջումների խեղկատակ — հերո՛ս…— Ե՜վ սքանչելի, և՜... հերոսական...— Այդ դերը նրան իրո՛ք սազում է...— Շարունակեցե՜ք ներկայացումը...
ՀԵՐՈՍԸ
Տեսնելով, որ այլևս ավելորդ է որևէ փորձ շահելու դահլիճի համակրամքը — բռնում է մազերը և արտասանում համարյա ինքնիրեն:

Ի՞նչ էին ուզում նոքա ինձանից,Եվ ի՞նչ էր, որ ես նոցա չտվի...Օ, դավե՛ր, դավեր, — մո՜ւթ, ստորաքա՜րշ,Մարդկային գծուծ ուղեղում նստած,Փոքրի՛կ, գետնաքա՛րշ գաճաճների պեսԲույն դրած դավեր... 
Օ, բա՛խտ իմ, բա՛խտ իմ...Ախ, թե գտնեի ես հեղինակին,Մի պահ թե գոնե բարձրանար նա իրԱնդրշիրիմյան ահռելի քնիցԵվ տեսնե՛ր իր մեծ ողբերգությունըՖարսի վերածած... 
Եվ տեսնե՛ր իր մեծ,Միակ հերոսի վախճանն այս տխուր, —Տեսներ իր սիրած հերոսին այսպես՝Մենա՛կ, հալածվա՛ծ,Ծաղր ու ծանակի ենթակա դարձած,Դարձած ուրվակա՛ն, գոսնելի ստվե՛ր,Հասած այնպիսի՛ մի եղկ գրության,Որ ի՜նքը անգամ գովաբանում է
Հավատալ իրեն... 
Օ՛, ողբեգություն...Եվ չէ՞ սա արդյոք մեր ժամահակիՈղբերգությունը միակ արդարև,Որ իր խորությամբ և վսեմությամբԳերազանցում է անգամ Վարպետի,Օ՛, անգամ նրա բոլոր հոյակապՈղբերգությանցը...Օ, դո՜ւ, Էսքիլե՜ս,Եվ դո՜ւ, Սոֆոկլե՜ս աստվածաքանքար,Եվ դո՜ւ, մեր անմահ ողբերգու վերջին, —Վե՜ր ելեք, հառնե՜ք մահվան խավարից,Եվ վար հայեցեք, և տեսե՜ք, ահաՎերջին հերոսի վախճանը ճղճիմ...
Հերոսի այս մենախոսության ժամանակ դահլիճում տիրում է անասելի աղմուկ, ծիծաղ, բացականչություններ, այնպես որ ոչ ոք չի լսում նրա արտասանած բառերը: 
— Եվ հանկարծ այդ անասելի խառն աղմուկի միջից հնչում է մի պատանեկան հնչուն ձայն:

ՄԻ ՊԱՏԱՆԵԿԱԿԱՆ ՀՆՉՈՒՆ ՁԱՅՆ
Արգո՜ Տնօրե՜ն, թո՜ւյլ տվեք խնդրեմՄեր ողբերգական հերոսի մասինՄի բալլադ ասեմ: 
—
ԹԱՏՐՈՆԻ ՏՆՕՐԵՆԸ
Խնդրե՜մ, օ, խնդրե՜մ: 
—
Բեմ է վազում մի գանգրահեր, պայծառ պատանի: 
—Ամբողջ դահլիճը լսում է և հետաքրքրությամբ սպասում է, թե ինչ պիտի ասի նա:

ԳԱՆԳՐԱՀԵՐ ՊԱՏԱՆԻՆ
Երգում է:

Լինում է, չի լինումՄի անգո հերոս,Աքիլլես հնում,Հիմա — Պյերո: 
—Պյերո՜,Պյերո՜, —Պյերո՜,—Մի իսկակա՛ն Պյերո:

Երբ դեռ ՏրովադիԿռիվն էր գնում,—Թղթե սաղավա՜րտ էրՆա գլխին կրում, —Պյերո՜ն,Պյերո՜ն,Պյերո՜ն,—Մեր այսօրվա Պյերո՜ն...
Իսկ այսօր արդեն,Այդ նո՜ւյն սաղավարտովՆա ավելորդ մա՜րդ է,Ընդմիջումի հերոս, —Պյերո՜ն,Պյերո՜ն,Պյերո՜ն,—Մեր ողբալի՛ Պյերոն...
Երիտասարդի երգելու ժամանակ հանդիսականների հետզհետե համարվում են երգի զվարթ ռիթմով, և վերջում համարյա ամբողջ դահլիճում ձայնակցում է նրան. —
Պյերո՜ն,Պյերո՜ն,Պյերո՜ն,—Մեր ողբալի՛ Պյերոն…
ԹԱՏՐՈՆԻ ՏՆՕՐԵՆԸ
Հերոսին:

Անտրակտը վերջացա՜վ: 
—
Դառնալով բեմի կողմը: 
—
Վարագույրը բա՜ց: 
—
ՀԵՐՈՍԸ
Կախվելով վարագույրի եզրերից
Կա՛ց, կա՛ց, կա՛ց…
ԹԱՏՐՈՆԻ ՏՆՕՐԵՆԸ
Հաստատ, անհողդողդ: 
—
Վարագույրը բա՜ց: 
—
Դահլիճի բուռն ծափահարությունների ներքո բացվում է վարագույրը, և Հերոսը, որ հուսահատորեն կառչել է վարագույրի եզրերից, ընկնում է հատակին: 
— Բեմի վրա, շարժվելով աջից դեպի ձախ, առաջանում է Առաջնորդի բանակը, որ, չնկատելով Հերոսին, ոտնատակ է անում նրան, — և սկսվում է Հանճարեղ Հեղինակի ետմահու թատրերգության վերջին, վճռական արարը: 
—
Սկսված է. — 1929 ապրիլի 29-ին, Թիֆլիսում.ավարտված է. — 1933 հունիսի 18-ին, Նորքում: 
—
ԱՐՎԵՍՏ ՔԵՐԹՈՒԹՅԱՆ
1933-1934
NOSTALGIA
I
Երազում եմ ես լուսավոր մի գետ,Մարմարյա տներ ափերին նրա, —Շրջում են շուրջը չքնաղ աղջիկներ,Իմ կյանքի մասին պատմելով իրար...Դարեր են անցել արդեն, ինչպես գետ,Եվ երգերս պարզ այդ դարերի հետՀասել են մինչև ափերն այդ վսեմ,Գալիք աշխարհի ափերը լուսե: 
—Իմ երազներում հաճա՛խ եմ տեսելԵս, գետն այդ վսեմ և երթը լուսե, —Եվ միշտ, երազում, թե խոհերում պարզ—Թվացել է այդ — ցնորք ու երազ…
1933. XI. 30
II
Իմ ոսկի՛, ոսկի՛ իմ Իրան..«ՉԱՐԵՆՑ-ՆԱՄԵ»
Այն ափերում, ուր դու, — օ, տարիներ առաջ, —Թափառելով սիրո երգեր էիր գրումԵվ գուրգուրում, իբրև սերունդների երազԱ՜յն, որ թաղված մնաց քո գրքերում, —Այն ափերում հիմա մի բարբարոս հովիվ,Երազելով քեզ պես կնոջ գգվանք ու սեր —Ունկնդրում է միայն շշուկներին հովի,Եվ, երգերի տեղ քո, երգում անբառ մի շեր…
1933. IX. 18
Թումանյանի երգերըԿարդալիս՝ միշտ եսՄիտք եմ անում, թե արդյոքԿարո՞ղ եմ ես էլԼինել այդքա՛ն իմաստունԵրբ լինեմ ծեր…
Կարողանա՞մ պիտի եսԱրդյոք, ինչպես նա,Այդքան հանգիստ ընդունելԹե՜ անկում, թե՜ մահ. —Շա՛ղ տալ ձեռքով լիառատԵրգեր ու գանձեր,Իմաստությամբ անարատ,Երբ լինեմ ծեր…
Գիշերային պահերն այս քո, երբ լապտերի նման վառՀուրհուրում է քո մեջ ոգին ստեղծագործ ու պայծառ —Չարժե՞ն արդյոք տառապանքին ու տրտունջին այս անվերջԵվ մարդկային հերյուրանքին՝ անմարելի ու անծայր…
1934.IV.12
Կարծում են նոքա, թե մի օր քո երգին նվազում կգա, —Չգիտեն խեղճերը, որ դու նման ես երկրիդ գետերին.Քանի կա լյառն Արագած և քանի աշխարհում դու կաս —Դժվար թե ցամաքեն երբեք ակունքները քո ջինջ երգերի...
1933 — 1934
Եթե փակվեն հավիտյան աչքերդ այսօր —Չե՜ս տրտնջա դու մահից, որ տանում է քեզ,Գիտես, որ խեղճ է հավետ, անօգ ու անզորՄահը քո դեմ, քո ոգու՝ անխորտակ ու մեծ: 
—Զի՝ ինչ տվել է կյանքում բնությունը քոԱննինջ ոգուն — դու նրան արվեստով վսեմ,Վեհ քերթությամբ զարդարուն — ե՜տ ես տվել կրկին,Իբրև ցնորք, իբրև երգ՝ անմահ ու լուսեղ…
1934.IV. 12
Ինչ ունեցել է ժողովուրդը քոՀնում, անցյալում — լուսավոր ու վեհ,Ինչ ունի այսօր, ինչ ցնորք ու խոհ —Ո՜ղջը հավաքել և քե՜զ է տվել: 
—
Տվել է, որ դու այդ ամենը այսՕրերին խառնած, խոր հավատքով լի՝Պարզես գալիքի ցնորքին անհաս —Եվ ընդմի՜շտ մնաս մեծ ու սիրելի: 
—
1933. VIII. 10
Դու գիտես, որ քո մատյանն այս վերջինՈ՜չ թե օրերի համար ես գրել,Այլ տարիների՜ հեռակա ու ջինջ,Եվ գուցե, անգամ, դարերի նորեկ: 
—
Քանզի քո դարում ի՜նչ որ կար զգաստ,Ե՜վ հուզումնավոր, և խորունկ, և վեհ, —Դրել ես անմեռ մատյանում քո այս —Եվ ա՜յս է քեզ թափ ու թռիչք տվել: 
—
1933. VIII. 9
ՄՈՆՈՒՄԵՆՏ
Ես մոնումենտ կանգնեցի ինձ համար դժվար մի դարում,Երբ կործանվում էր իմ շուրջը այն ամենը, որ բազմաթիվՏարինե՛ր, դարե՛ր էր կանգնել — և անմա՜հ էր թվում աշխարհում:

Իմ մոնումենտն հյուսեցի երգերից ես խոր ու խրթին,Խոհերից, որ բորբ են ու նոր, որ կյա՛նքն են կրում իրենց մեջ, —Որ հորդելով բխեցին իմ դարի բորբոքուն սրտից: 
—
Ծնվեցի ես Ղարսում, սակայն՝ իմ հոգում արևն ԻրանիՀա՛ր հուրհուրաց, իբրև հին, հայրենի կարոտ մի անմար, —Բայց հայրենիքը ոգուս — բովանդակ աշխա՜րհը եղավ: 
—
XII.I.MCMXXXIV.
ԳԻՐՔ ԻՄԱՑՈՒԹՅԱՆ
ռուբայիներ, դիստիքոսներբեյթեր
1933 — 1934
ՌՈՒԲԱՅԻՆԵՐ
Ա
Այսպես՝ այս ուշ ժամին եկավ և մոտեցավ քո ոգունԻմացության, կշռույթների գիշերային անմահ բուն. —Ախ, դեռ ինչպես ամենատես Իմաստո՜ւնն է այն ասել—Գիշերո ՜վ է ելնում որսի այդ թռչունը իմաստուն:

Բ
Ո՛վ իմաստուն, այդ շերեփով չի ՜ դատարկվի այս կաթսան.Քանի՛-քանի՛ իմաստուններ և հանճարներ անսասանԱյդպես՝ միայն հայեցումո՜վ այն ձգտեցին դատարկել, —Եվ ո՜չ միայն հատակն, այլև — մակերե՜սը չտեսան: 
—
Գ
Դո ՜ւ ես միայն և միայն դու, ո՛վ պայքարող դու ոգի,Որ հավիտյան հուրհուրալով, ինչպես խարույկ մորմոքի,Վառում ես միշտ ու բորբոքում իղձ ու տենչանք անհագուրդ —Եվ չե ՜ս լինի դու երբեք մութ, որքան էլ մութը չոքի:

Դ
Այս խոհերի, այս գրքերի, այս մտքերի աշխարհումԿա մի արև անեզրական, որ չի իջնում ու մարում.Վառվում է նա լույսով անմար և ջեռ պահում մեր ոգինՍտեղծագործ հրով անճառ՝ անգետ չարին ու բարուն: 
—
Ե
Մեր քերթությունը՝ մեր դարի ընթացքի հետ միասին՝Առընչվելով մեր տենչերին՝ երգ է ասում մեր մասին.Եվ լինում է երգը այնքա ՜ն բարձրահուն ու բարձրախոհ,Որքան լինի դաշինքն այդ խոր, միաձույլ ու միասիրտ:

Զ
Դու Տերյանից սովորեցիր լսել տրտունջը ոգու, —Ա ՜յն, որ մեր մեջ նվում է միշտ, գանգատվում ու մորմոքում.Բայց արդ՝ քո մեջ ծայր է առնում ա ՜յլ մեղեդի մի անվերջ. —Թումանյանի հուրն է անշեջ քո կրակը բորբոքում: 
—
Է
Ա՛խ, շռայլ է լինում ոգին — լոկ մի ՜ անգամ իր կյանքում.Երբ վառվելով, մոխրանալով՝ իր վախճանին է հանգում.Լինում է միշտ դա լույս, անվիշտ և երջանիկ այն ժամին,Երբ իր մահով՝ խինդով, ահով՝ ծնում է աստղ իր հանգույն:

Ը
Չի՜ շղթայվի մարդու ոգին ո ՜չ մի կապով արտաքին,Եթե դարի, ժամանակի զրահ ունի իր հագին.Կբարձրանա ու կկանգնի նա հավատով անսասանԵվ կմնա գալիք կյանքում՝ անխորտակ ու ահագին: 
—
Թ
Ամեն պոետ՝ գալիս՝ իր հետ մի անտես նետ է բերում,Եվ նետն առած, խոհակալած — որս է անում երգերում.Բայց դառնում է պոետ նա մեծ ոչ թե նետի՜ մեծությամբ,Այլ նշանի՜ ահագնությամբ, որ հանճարներ է սերում: 
—
Ժ
Եղե՞լ է երբ, որ քո մտքում հուրհուրացող խոհ մի խորԳրի առած՝ լինի այդքա ՜ն ինքնաբավ ու այդքան նո ՜ր. —Ա՛խ, բույր ունեն խոհերը մեր, ունեն կշիռ, ունեն խորք,Բայց գրքերում դառնում են լոկ — ցոլք ու ցնորք հեռավոր: 
—
ԺԱ
Զգում ես, որ՝ անհուն ու խոր՝ ինչպես մի հանք անսպառ,Բացվում է հար, ահով, դժվար, ու խորանում քո ոգին.Դեռ ի՛նչ գանձեր — անհուն, անծիր — պիտի հանես դու աշխարհ,Եթե անդուլ կյանքիդ վրա անդուռ գիշեր չչոքի: 
—
ԺԲ
Առուներով, գետակներով, վտակներով անհամարՀորդում են հար ու կուտակվում քո մեջ խոհեր ու գանձեր.—Այդպես գետե՜րն են գոյանում վտակներից աննշմար,Անհատնելի ու անդադար, անկերպարանք ու անձև: 
—
ԺԳ
Խոհն անդադրում է կուտակվում, անկշռելի ու անտես.Չի՛ ենթարկվի նա հսկումի, որքան էլ հունը բանտես. —Բայց ինչքա ՜ն էլ հախուռն զգաս դու կուտակումը ոգուդ —Երգերիդ բերքը հնձելիս պետք է դու քեզ կաշկանդես: 
—
ԺԴ
Նրանք գալիս են միշտ լուռ, պատահաբար ու անձուկ.Եվ ո՛չ մի խոհ չի գալիս, երբ տարաժամ ես կանչում.Սիրուհիներն են այդպես այցի գալիս մեզ հաճախ —Անակընկալ, ինչպես կայծ, որ թռչելով է խանձում: 
—
ԺԵ
Ո՛վ իմանա, ե՞րբ է մարդ դառնում այսպես իմաստուն.Հասակի՞ց է արդյոք այդ, թե ճանապա՞րհդ է ազդում.Այդպես ցողո՜ւնն է լցվում հատիկներով ոսկեհատ. —Օ՛, հանճարե՛ղ ակընթարթ, դու ընթացք ես — ու ոստում: 
—
ԺԶ
Հե՛յ, անցյալի երգասաննե՜ր, որքա՞ն եք դուք երազել,Որ մարդկային կյանքը դառնա երգի պարտեզ մի լուսե.Հասնում ենք մենք ահա շքեղ այդ օրերին երազած, —Չե՛նք մոռանում սակայն մենք ձեր գործն ու վաստակը վսեմ:

ԺԷ
Արևմուտքում, Գուտենբերգի հայրենիքում հարազատ,Խարույկներ են վառում այսօր, այրում գրքեր բյուրհազար.Այսպես՝ նրանք, որ սրբազան արշավանք են քարոզումԸնդդեմ երկրի մեր հոյաշեն — դառնում են հոն ու գազան:

ԺԸ
Ո՛վ երգիչներ մեր մե՛ծ երկրի, եղե՜ք զգաստ ու արթուն.Տրված է ձեզ երգել խինդը և աշխատանքը մարդու.Մե՛ծ Հայնեի հայրենիքից երգի ոգին վտարվեց —Դո՜ւք պիտի արդ բորբոք պահեք քերթությունը զվարթուն: 
—
ԺԹ
Ո՛վ Արևմուտք, որ դարերով հայրենիքն ես եղել մեծՀանճարների, — դարձել ես արդ խժդժությանց մի կրկես.Բայց տեսնում է հայացքը մեր հրդեհներում այդ ահեղ —Այգաբացեր անեզրական, որ դու կրում ես քո մեջ: 
—
Ի
Հորիզոնի վրա կրկին ամպեր են մութ ծանրանում,Մա՜հն է կրկին ոխակալել՝ մռայլ նստած դարանում.Պատրաստվում են անկում կարդալ մեր աշխարհին հոյաշեն —Չե՛ն հասկանում սակայն, որ մեր հաղթանա՜կն է նորանում:

ԻԱ
Վերջին անգամ պատմությունը, մի թռիչքով գեղեցիկ,Մեր ձեռքերով փորձեց մի նոր մարդկային կյանք կառուցի,Կրկի՜ն ահա հավաքվում են, որ արյունով ու հրովԿյանքը հրեն ետ՝ դեպի հին օվկիանոսը սառույցի:

ԻԲ
Չի՛ ընթանում սակայն երբեք պատմությունը դեպի ետ.Ի՜նչ որ կյանքում վեհ է ու լավ — մեր մե՜ջ է արդ ու մեզ հետ.Գազանային ոհմակներով ինչքան էլ գան պիտի լոկԱրագացնեն մա՜հն իրենց սև — ու չքանան առհավետ:

ԻԳ
Մենք քանդեցինք, կործանեցինք աշխարհը հին իր հիմից,Կամքը մարդու ստեղծագործ կուտակեցինք մենք ի մի. —Էլ ի՛նչ պատնեշ կարող է մեզ մեր ընթացքից բաժանել,Երբ մեր ոգին բանտից անել անդարձ հանել ենք հիմի:

ԻԴ
Պատմությունը տվել է մեզ ուսուցիչներ երեք մեծ.Մեկը — դեռ հին կապանքներում միտք ու ընթացք մեզ տվեցՄյուսն եկավ ու կործանեց կապանքները մեզ գերող, —Կերտում է կյանք նրանց հունով Ուսուցիչը մեր երրորդ:

1934.II.IV
ԴԻՍՏԻՔՈՍՆԵՐ
Auf, ihr, Dichtichen, frisch…GOETHE
I
Մա՜րդ, բարձրախոհ դու եղիր, պայքարի՜ր դարիդ առընթեր,Բայց քնքշությունըդ երբե՜ք քեզ առաջնորդ չկարգես: 
—
II
Սի՜րտ, քնքշությո՜ւն, սանտիմե՜նտ, — ե՜րգ, և՜ ցնորք, և՜ թախիծ…Ո՞նց ապրեցիր աշխարհում, այս ահեղ դարում դու, Տերյա՛ն: 
—
III
Երգդ թեթև էր, — ասում ես, — և կյանքդ միայն դժվարին էր.Բայց — հավատա՞նք մենք արդյոք, որ «թեթև էր արվեստդ՝ խնդում»: 
—
IV
Նուրբ էր արվեստդ, չքնաղ, — բայց — մեր դարում հարկավոր էրՈ՜չ թե սրտի քնքշություն, այլ — ոգու կորո՜վ ու պայքար: 
—
V
Կա Մեծարենց, կա Տերյան, — և բազում ուրիշ պոետներ կան,Բայց — Թումանյա՜նն է անհաս Արարատը մեր նոր քերթության: 
—
VI
Մեր պատմության դառնաշունչ, չար ու խորշակ գիշերումՈ՞նց է ծաղկել զվարթուն մեր քերթությունն հնամյա: 
—
VII
Վարժ ու հմուտ վարպետներ, ճորտ հանճարներ անանունՎառ և անմար են պահել մեր քերթությունն հավիտյան: 
—
VIII
Երգը այնժա՜մ է միայն քերթողի՜ց իր և դարի՜ց իր անցնում,Երբ առընչվում է կյանքին հուր միջուկով իր անանց: 
—
IX
Ինձ զազրելի՜ է ընդմիշտ այդ խղճուկ, գավառացի վիպասանը,Որ տիեզերք է կարծում — իր գավառը խեղճ — և իրե՜ն: 
—
X
Ո՜չ ակունքները Դելփյան, ո՛չ կախարդանքը ՊանիՉեն հռչակի քեզ պոետ, եթե խորթ է ոգուդ — առօրյան: 
—
XI
Այգը բացվեց աշխարհում, երբ դու դեռ քերթող էիր լոկ, —Այժմ կեսօր է արդեն — ժա՜մ է դառնաս իմաստուն: 
—
XII
Վա՜ղ արթնացիր, սերմնացան, — այս պատվերը հնո՜ւնց քեզ տրված է.Բայց ունե՞ս աչքեր սրատես, որ մթնում հերկերը տեսնես: 
—
XIII
Դու այս մեծ այգում բարձրացար. — ունեցի՜ր աչքեր սրատես,Որ աճես այգին առընթեր — և կըդառնաս դու անմահ: 
—
XIV
«Փոխելն է կյանքի կարևորը» — բարբառել է մեր մեծ ուսուցիչը.Անսալով խորհուրդին նրա՝ պոետները... հանգերն են փոխում: 
—
XV
Ով միամիտ երգիչներ, որ կարծում էիք, թե դուք եքՍեր կյանքում ուղիներ հարթում — երբ կյանքն էր ձեզ տաշում ու հարթում:

XVI
Ձիրք՝ քեզ Իրա՜նը տվեց, խոսք՝ Նաիրին հնամյա, —Բայց Հոկտեմբե՜րը կոչեց քեզ հանճարեղ բանաստեղծ: 
—
XVII
Դո՜ւք դարձրիք ինձ հարուստ, և լցրիք ավյունով հեք ոգին իմ,Կյա՜նք, և դաշինք, և՜ խոհեր, — գործ ու պայքար ընդհանուր:

XVIII
Ի՜նչ որ գտնես այս գրքում, ի՜նչ մտածմունք ու խորհուրդ —Ողջը հանած համարիր — քո օրերի մատյանից: 
—
XIX
Քո հանճարո՜վ բարձրացար դու դարից քո, կյանքից, քեզանի՜ց իսկ. —Ո՞նց քո ոգին չմեռավ — եղկ ու չնչին Վայմարում: 
—
XX
Երբ փոթորիկը պայթեց — ամպրոպից սարսեց Իմաստունը. —Չըմբռնեց, որ քայլ է դա մի — դեպի դաշնությունն իր ուզած:

XXI
Դեմ ելան իրար մի անգամ — հանճարեղ պոետն ու ռազմիկը. —Ճանաչեց մարդուն, հանճարին — հանճարեղ ռազմիկը միայն: 
—
XXII
Հասկացավ ռազմիկը, որ դու — իր կոփած աշխարհի մարգարեն ես.Չըմբռնեց քո ոգին, որ նա — ճանապարհ է հարթում քեզ համար:

XXIII
«Ո՜չ կա միջուկ առանձին, ո՜չ կեղև — դրանք միասին են». —Դա՞շն էին սակայն իրար հետ — քո կեղևն ու միջուկը, Վարպե՜տ: 
—
XXIV
Դու ձգտում էիր դաշնության, երբ անդա՜շն էր շուրջդ կյանքըԱ՜յս է ահա, որ հնում — սիզիֆյան աշխատանք են կոչել: 
—
XXV
Մեծ դաշնությունը ոգու — դո՜ւրսը, կյանքո՜ւմ է կոփվում. —Դաշն է ոգիդ աշխարհին — այդ մարտին մասնակից ես եթե:

XXVI
Սեր, և՜ պայքար, և՜ քնար, — միասի՜ն եք դուք, միասի՜ն եք. —Դղյակներո՜ւմ է ապրում երգը՝ սրից առանձին: 
—
XXVII
Կարո՞ղ ես քեզ կոփել այնպես, որ քո մեջ ամփոփես անցյալը,Բայց և լինես ներկայում — նոր, քան նորերը բոլոր: 
—
XXVIII
Ո՛վ հանճարներ վիթխարի, — Դա՜նթ, Հոմերո՜ս, Ալեքսա՜նդր, —Ձե՜րն էր արոտն երեկվա, — ձե՜րն է և հունձքը վաղվա: 
—
XXIX
Ուզո՞ւմ ես բարձրանալ քո դարից. — ուրեմն ոգով դու պիտիԹե՜ անցյալը զգաս հարազատ — և թե նոր լինես ներկայո՜ւմ: 
—
XXX
Ֆավն, ու նիմփեր, ու սրինգ, — երգ և տավիղ քաղցրաձայն...Մի՞թե աղբյուրդ չունե՞ր — տիղմ ու թախիծ, Ապողո՜ն: 
—
XXXI
Դափնիս ու Քլոյա... 
Հիմա մեզ համար մեռած մի լեգենդ էՍերն ու մորմոքը ձեր ջինջ, — էլ ինչո՞ւ է ձեր վեպը հուզում:

XXXII
Ոնց իմանար Հոմերոսը, որ կործանվի երբ Տրովադան —Քեզ է ավար մնալու ողջը, «թշվառ Թերսիդես»: 
—
XXXIII
Դու արձագանքն ես լսում այսօրվա մարտերում խոսքերի այն.Որ Թերսիդեսն է ասել զորքերի առաջ դեռ հնում: 
—
XXXIV
Ոչ Աքիլլեսը մարմար, ոչ լուսե Պատրոկլը, ոչ Ուլիսը, —«Բութ» Թերսիդեսն էր անմահ քո հերոսը միակ, Հոմերոս: 
—
XXXV
Ա՛խ, արթնանում է հաճախ ձևը — մեռած համարվող. —Կյա՜նք, քո ծիլերը հաճախ — հին կերպարանք են հագնում: 
—
XXXVI
Դուք սավառնում էիք վեր, կյանքը՝ տավիղ անվանում, —Բայց — ձեր կյանքում և երգում կա՞ր դաշնության արդյոք հետք:

XXXVII
Ո՜վ կամենում է, որ իր ծնունդից սկսվի այս կյանքը —Թող իմանա՛, որ իր հետ — այն կմեռնի հավիտյան: 
—
XXXVIII
Մի՜շտ էլ կենտրոն է եղել մարդը կյանքում — և կարծել է,Որ — իր ներկա՜ն է տալիս միտք ու իմաստ անցյալին:

XXXIX
Լա՜վ իմացիր, որ եթե դու ուզում ես մի օր չտևել —Քեզ լոկ օղա՜կ համարիր, — և ո՜չ թե սկիզբ կամ վախճան: 
—
XL
Շա՜տ էր հարուստ խոհերով, հույզերով ու հրով իմ դարը. —Կույրն ու հիմարը միայն կարող էր մնալ ընչազուրկ: 
—
XLI
Քո ժամանակը ուներ խոհ — ամենի՜ց ավելի, —Բավ էր կապվել նրա հետ, որ դառնայիր իմաստուն: 
—
XLII
Շա՛տ գաղտնիքներ բացվեցին, որ երեկ դեռ մթին հանելուկ էր,Տաղտկալի՞ դարձավ արդյոք կյանքը. — ո՜չ, խորացավ ավելի: 
—
XLIII
Խոր ու խրթին խնդիրներ, որ երկնում էին հանճարները—Պարզ ու հատու լուծվեցին — բիրտ ու անհաշտ պայքարով: 
—
XLIV
Ա ՜յն, որ մտքով ձգտեցիք դուք հասկանալ ու հայել, —Մենք պայքարո ՜վ լուծեցինք — և տիրացանք աշխարհին: 
—
XLV
Դու կարո՞ղ էիր ըմբռնել, որ հարցը «էության և ձևի» —Հարց է հողի ու հացի — և լուծվում է անհաշտ պայքարով: 
—
XLVI
Դարը մեզ մուրհակ է տալիս, — թայց այդ փակ մուրհակի հատուցումըՍերունդնե՜րն են ճշտում ապագա — և շատե՛րն են սնանկ հռչակվում:

1934. IV. 16 — 18
ԲԵՅԹԵՐ
Ա
Ո ՜վ երգասան, կյանքդ եթե երգ ու գինի էր, —Քանի՞ մարդու կյանք քո դարում — վերքի սինի էր: 
—
Բ
Դու ասացիր՝ հող կդառնան շահ ու նոքար, Հաֆի՛զ, —Ինչո՞ւ էլ դու կին սիրեցիք, ռանգ ու ռուքար, Հաֆի ՜զ: 
—
Գ
Կյանքի իմաստը գինու մեջ ու ջանի մեջ դու փնտրեցիր, —Բայց, ո՜վ Խայամ, կինն ու գինին քյուլհանի մե՞ջ դու փնտրեցիր: 
—
Դ
Ոսկեզօծել է բազում շահերի քո շահիրական ջանքը, Ֆիրդուսի,Բայց չեղա՛վ մի շահ, որ ոսկեզօծեր քո անօգնական կյանքը, Ֆիրդուսի՜: 
—
Ե
Շահնշահերի արշավանքների գովասանքը բորբՉսկեզօծեց ո ՜չ քո մահը խեղճ, ո ՜չ քո կյանքը որբ:

Զ
Խոսքդ եղավ զառ ու զառբաբ, Սայա ՜թ-Նովա, —Բայց չունեցա՛ր յար ու շարբաթ, Սայա՜թ-Նովա: 
—
Է
Ոսկե բառեր, անգին քարեր, լալ ու գոհար շարել ես դու. —Քեզ միայն քո յարն է վառել, — քանի՛ յարեր վառել ես դու: 
—
Ը
Ո՞ր շահն ունի այդքան ոսկի ու անգին քար, Սայա՜թ-Նովա, —Չի՜ ունեցել քեզ պես շռայլ խալխը՝ նոքար, Սայա՜թ-Նովա: 
—
1934. IV., 16 — 18
ՏԱՂԵՐ ԵՎ ԽՈՐՀՈԻՐԴՆԵՐ
ՏԱՂ ՍԻՐՈ
ՁՈՆՎԱԾ ԱՊԱԳԱՅԻ ՊԱՐՄԱՆԻՆԵՐԻՆ
Ա
Յուրաքանչյուր անգամ, երբ գարունը բացվում էԵվ նոր կյանք է մտնում նոր մի սերունդ —Արեգակը թվում է ծնծղա և երկիրը բուրում էԱնկրկնելի բույրով բոլոր պարմանի սրտերում: 
—
Յուրաքանչյուր անգամ և ամենա՜յն ուրույնությամբ,Յուրաքանչյուր անգամ տարբեր ու առանձին,Յուրաքանչյուր անգամ անհո՛ւն մի թարմությամբ,Եվ յուրաքանչյուր անգամ — անծի՛ր...
Ո՛վ դու, որ առաջին անգամ իբրև քե՜զ ընծայածԵվ միայն քե ՜զ համար սահմանած մի բարիք —Ընդունելու ես կույսի խոստումնալից հայացքըՔո օրերի դժնյա ճանապարհին, —
Որ իբր տոթ ողկույզ՝ ճմլելու ես շրթերըԵվ գգվանքները դեռ դաշն քո ընկերուհու —Ահավասի՜կ երգում եմ ես մեղսական քո սերը,Իբրև հավերժական խորհուրդ...
Բ
Մեզ բոլորիս համար սահմանված է վերուստՄի քնքշաբույր գարուն անվերադարձ,Երբ յուրաքանչյուր վայրկյանը և՜ գյուտ է, և՜ կորուստ,Ե՜վ դաշտ է արևանիստ, և՜ խավարով հղի մի անտառ: 
—
Եվ դո՜ւ, որ մտնելու ես արևային քո դաշտը՝Քաղելու վարդեր ու մանուշակներ —Փա՛ռք քեզ, եթե լինես քո օրերի հետ դաշնԵվ օրերիդ հանդեպ երկաթյա քղանցք չհագնես...
Եթե երիտասարդ լինես ո՜չ միայն սրտով քո,Ո՜չ միայն մարմնով և ոգու անգիտությամբ,Այլև յուրաքանչյուր քայլափոխիդ քո հետքովԺամանա՛կը քայլե և ողջունե քո երթը՝ խնդությամբ: 
—
Որովհետև որքան էլ գարունըդ հուրհուրաԵվ դափնիներ ցանե ճանապարհիդ անցած —Պարտավոր ես, ո՛վ երիտասարդ, դու ինքդ նրանՈսկեզօծել սիրով անագորույն և ընթացքով պայծառ...
Գ
Ուրեմն քայլի՜ր թեթևաքայլ քո դաշտով գարնանայինԵվ թո՜ղ գարունը քայլե քո հետքերով,Եվ անվախ դու, ո՛վ երիտասարդ, ապագային նայիր՝Վայելելով պտուղը ռոշնական քո առաջին սիրո:

Եվ վայելելով պտուղը ռոշնական քո առաջին սիրո՝Կարո՞ղ ես չզգալ դու, որ հետզհետեՀանձնվում է քեզ կյանքը — և դուՊարտավոր ես քո հաղթ ուսերից այն գետին չնետել: 
—
Որովհետև կամո՜ւրջ է քո սերը, և ո՜չ երբեք եզերք,Եվ վարդերը սիրույդ մարգագետնի խոստումներ են ունայն —Եթե սերը հողե ընկերուհուդ չդառնա ցոլքը սեգԱյն վիթխարի ու վսեմ ադամանդի, որ տալիս է մեզ կյանք…»
1933. II. 24
ՏԱՂ ԵԿՎՈՐՆԵՐԻՆ ՈՂՋՈՒՆԵԼՈՒ ՀԱՄԱՐ
Ողջո՛ւյն ձեզ, ողջո՛ւյն ձեզ, ո՛վ անծանոթներ,Որ գալիս եք անվերջ ու անվերջ մտնելու այս հին դարպասներից,Գալիս եք միշտ ու հավիտյան և բերում եք ձեզ հետՊարգևներ անհուն ու անհատնում և, ո՛վ գիտե, թե ի՛նչ բերքեր անտեսնելի...
Յուրաքանչյուր վայրկյան մտնում եք մեր տունը,Մեր հինավուրց պարտեզը, որ դեռ բազմաթիվԱնբեր ճյուղքեր ունի, և ուր խնդությունըՉի իջնում, իբրև ցող, կամ երկնային բարիք, բոլորի ճակատին: 
—
Այս հինավուրց պարտեզը դեռ խառն է ու խռիվԵվ անգամ ծառը գիտությանՊահանջում է ջանք ու խոնջենք, որ ճյուղքերը ծռիԵվ մատուցե պտուղներ վայելքի և ոստեր իմաստության: 
—
Եվ խոնջենքից անքուն, և տքնությունից բացիԱրյամբ ու դժնությամբ է, որ յուրաքանչյուր ճյուղքըՀառնում է խավարից և նայում լուսաբացին՝Ընծայելով կաթիլ առ կաթիլ իր դառնագին հաճույքը: 
—
Եվ որքա՛ն դեռ, որքա՛ն դեռ ջանքեր են հարկավոր,Եվ որքա՛ն տքնություն ու անկարելի խոյանք,Որ պարտեզի յուրաքանչյուր բուռ հողը դառնա արգասավորԵվ երջանիկ դառնա մեր կյանքը...
Քայլերով երկաթյա և անդրդվելի եկե՜ք ուրեմն, ո՛վ դուք,Նե՜րս խուժեք գնդերով խուռներամ այս հին դարպասներից,Եվ թող ձեր երթը հսկի ապագայի Ղովտը,Որ երբե՜ք դուք ետ չնայեք՝ ձեր լեռան կեսին հասնելիս...
Որ անխախտ ու հաստատ ընթանաք այս ուղին անծայրածիր,Այս ճանապարհը՝ ձեզ ի վերուստ սահմանած, —Որ այնքա՛ն հոգնությամբ ճաշակած ձեր հանապազօրյա հացըՈւնայնության սաղմով չդառնանա...
1933. II. 25
ԵՐԿՐՈՐԴ ՏԱՂ ԵԿՎՈՐՆԵՐԻ ՀԱՄԱՐ
Դուք գալիս եք աստղերի նման և ցորյանների նման.Ալիքների նման անեզր օվկիանի,Գալիս եք ճաշակելու ունայնություն ու մահ,Ե՜վ տրտմություն, և՜ վիշտ, և ոգու դառնություն աներջանիկ: 
—
Բայց գալիս եք դուք ընձեռելու այստեղ,Իբրև բախտ անմահական և բեղմնավոր բարիք—Ա՜յն, որ չունի ցորյանը, և չունեն աստղերը —Ստեղծելու հմա՜յքը հոյակապ ի վերուստ մեզ տրված այս ճանապարհի…
Թեև գալիս եք դուք ալիքների նման և աստղերիՁեր ճանապարհի՜ն, ձեր կոչումի՜ն, ձեր ընթացքի՜ն անգետ —
Բայց լինելու է ձեր երթը այս դժնի ու լուրթ ափերինԱրևներից, աստղերի՜ց ավելի ուրույն ու բարձրականթեղ...
1933. II. 25
ՏԱՂ ՁՈՆՎԱԾ ԽԻԶԱԽ ՃԱՆԱՊԱՐՀՈՐԴԻՆ
Ահավասիկ հագած ուղևորի զգեստ,Եվ ձեռքիդ ցուպ առած, և ուսիդ մախաղ —Դու գնում ես դեպի հեռուները վսեմ,Եվ կորովի է ոգիդ, և դեմքդ հանգիստ է, և հայացքդ՝ կապույտ ու խաղաղ: 
—
Թե ի՛նչ մաքառումի, կամ ի՛նչ չտեսնըվածՀեքիաթային ու բարձր մեծագործությանՃանապարհ ես ընտրել, — մեզ կպատմես միայնՎերադարձիդ, եթե վերադառնաս և ոտքդ չդիպչի փորձության: 
—
Եթե վերադառնաս — հայացքներում քո լուրթԴու կբերես անհո՛ւն հորիզոններ,Անհայտ հեռուների օվկիաններ կապույտ,Եվ գետերի ընթացք, և լեռների շղթա, և հողմերի պտույտ՝ բեղմնավոր ու զորեղ...
Քո ոտքերի վրա դու կբերես հետքերՈ՜վ գիտե, ինչպիսի՛ արահետների,Ուր չի կոխել երբեք ուղևորի ոտքը,Ուր թերևս դու տեսել ես արևը՝ գիշերի մեջ՝ շռայլ ու անհատնելի...
Եվ քո լեզվի վրա, ճաշակելիքի,Դու կբերես, ո՛վ գիտե, ինչպիսի՛ քաղցրություններ…Ի՛նչ հյութերով արդյոք դու կլինես լիքը,Եվ որպիսի՛ թույներ կընդունես…
Քո ռունգներում անմահ բույրե՛ր դու կբերես,Որ թերևս և ո՜չ մի մահկանացուԴեռ չի շնչել կյանքում, որ թերևսԿենսատու են, կամ, գուցե, մահացու: 
—
Եվ քո ուղևորի արթուն ականջներումԴու կբերես ձայնե՛ր գերերկրային,Անապատի ձայներ ու անտառների, ձայներ, որ թաքնվում են ու կանչում են հեռուն,Ե՜վ սողունի ձայներ, և կրիայի...
Այս երգս քե՜զ եմ ձոնում, ո՛վ ճանապարհորդ,Ո՛վ անհայտ հորիզոնների զննիչ, —Ընթացի՜ր, գնա՛ քո ուղին, և լինի թող այն քարքարոտ,Անվհատ թո՜ղ լինի ոգիդ և կարոտդ թո՜ղ լինի աննինջ: 
—
Հազար քարավանի բեռներից ավելիՀարուստ կլինի ոգիդ վերադառնալիս,Իբրև բարիք՝ կբերես բաղձանք անբավելի,Կպարգևես նրանց, որ ցանկացան քեզ մահ և կորուստ դառնագին…
Իսկ եթե ընկնես ճանապարհիդ և չվերադառնաս, —Օ՛, մեռնելուց առաջ, վերջի՜ն ժամին,Քո ռունգների՜ց, քո սրտի՜ց, քո հետքերի՛ց հառնած՝Քեզ կողջունեն օրերդ — և՜ անցյալդ, և՜ ներկադ, և՜ գալիքդ միանգամից…
Եվ կոպերիդ ներքո շռայլությամբ վերջինԱրևը իր բույրը կվառե,Իսկ ժամանակը, որպես հավերժական երգիչ —Կշշնջա անմահական բառեր…
1933. II. 27
ՏԱՂ ՀԻՎԱՆԴՆԵՐԻ ՀԱՄԱՐ
Եթե հիվանդ ես դու և տկար է ոգիդ,Եթե հոգնությունն է երգում քո երակներում —Այս երգս քեզ չի՛ ամոքի,Քանզի ապրողների՜ն է միայն երգը բարիք բերում: 
—
Բայց դու կարող ես լինել անեզրությա՜մբ տկար,Եվ տխրությունը, որ բարիք է բարձրագույն և ծնվում է ոգու կարոտից —Կարող է ծանր լինել քո ուսերի համարԵվ դժնի տենդ դառնալ, իբրև մշուշ իջնել, և աչքերդ գրկել փարոսից…
Եթե տխրությամբ ես տկար և ոգու անեզրությամբ,Եթե հիվանդ ես դու երգի կարոտով —Ես քեզ ապաքինում և օգնություն կտամ,Եվ դու ոտքի՜ կելնես, և կողջունես այս երգս քո վիշտը փարատող: 
—
Ապա կընկնես ինձ հետ ուղի աղետավոր,Եվ քեզ հետ միասին, ո՛վ կարոտի եղբա՛յր,Մենք կընթանանք անխոնջ դեպի կարոտ մի նոր,Եվ դժնությունը մեր մեզ կթվա չեղյալ…
Բեղմնավո՛ր է այսօր մեր մարգագետինը,Մեր հրկիզված արոտը որքա՛ն արգասավոր, —Ո՞ւմ համար է այսօր, որ հորիզոնը մթին է,Ո՞ւմ համար է արեգակը դժնի, ո՞ւմ աստղն է այսօր գիսավոր…
Նրանք շրջում են այսօր հիվանդ ու անբուժելի,Եվ մաքառումը նրանց ընդդեմ մահվան —Մաքառում է արդե՜ն մահացող, ի վերուստ շինված ուժերի.Օ՛, մահու պարտված հիվանդնե՜ր, մեր օրերի գրքում ձեզ համար միայն մա՜հ է գրված...
Դուք դժվար եք մեռնում. և ձեզ համար այն ո՛վ է,Ո՞ր գուսանը թշվառ ու մահատիպ,Որ ունայն նվագների ավյունովՊիտի կյանք սրսկե ձեր ցամաք երակները, և ձեր մեռյալ սրտերը-հուսո հատիկ...
Դուք դժվար եք մեռնում, մաքառումով, ահով,Եվ օրերի այս բուռն օվկիանում,Եթե հնար լինի — սուզվողների նման չէի՞ք արդյոք,Մեր սրտերից կախվի, որ մեզ էլ՝ ձեզ հետ միասին՝ քաշեիք անդունդը...
Բայց ձեզ համար ունենք մենք ձեռքերում մեր պիրկՕ՛, դանակ պողպատյա, և ո՜չ երգի հարված, —Օ՛, անսացե՜ք ուրեմն այս կարոտի երգիս,Ոգինե՜ր ըմբոստ ու կարող, վաղվա հրով վառված…
Ձե՜զ եմ ձոնում այս երգս, ո՛վ դուք, որ այսօրվաՄեր խնդության, մեր երգի, մեր փառքի արշալույսին,Գալիք այգաբացի կարոտի տակ կորված՝Ընթանում եք երգիս հետ միասին, —
Եվ թեկուզ լինում եք դուք երբեմն ծանրաբեռնվածԿարոտով, որ նման է հիվանդության, —Այս տողերով, վսեմ այս դեղով կազդուրված՝Դիմեցե՜ք դեպի անհայտ հեռուները — և հեռուները ձեզ անմահությո՛ւն կտան…
1933. II. 28
ՏԱՂ՝ ՁՈՆՎԱԾ ԳՐՔԵՐԻՆ
Օ՛, գրքերի աշխարհը — տիեզերք է անեզր: 
—
Արևների նման բազմապիսի,Ե՜վ աստղերի նման, և շողերի —Ես սիրում եմ գրքերը, որ աշխարհի մասինԲարբառում են անձուկ ու մտերիմ:
Տարփանքով, ինչպես պատանին,Որ սիրում է իր լույս ընկերուհուն փարվել—Ես սիրում եմ գրքերը թե՜ նոր, թե՜ հին,Թե արվեստով գրված, թե՜ անարվեստ:
Բայց և կամքով անշեղ, ինչպես ղեկավարը,Ինչպես ա՜յրն է հասուն ձգտում սիրած գործին, —Ես սիրում եմ գրքերի աշխարհը,Իմ խոհերի վսեմ այրուձին: 
—
Նրանք շա՛տ են ու բազմապիսի, տարբեր ու գունագեղ,Ծնված զանազան դարերում ու երկրներում,Յուրաքանչյուրը բերում է մի առանձի՜ն պարգև,Յուրաքանչյո՜ւրն իր մեջ մի աշխարհ է կրում: 
—Մեր կյանքի երկար ճանապարհինՀանդիպում են նրանք հետզհետե,Եվ դառնում են ընկեր ու մտերիմ,Կամ մնում են անցած տարիների ետևը:
Ուղեկից են դառնում մինչև ի մահՄի քանիսը միայն անդավաճան հավետ, —Եվ այնպիսի գրքեր կան, որ չարքերի նմանՀալածում են մեզ մինչև վե՜րջ:
Գրքեր կան, որ կյանքում մի ակընթա՜րթ միայնՄեզ ժպտալով՝ անցնում են ու կորչում,Բայց նրանցից մնում է մեր սրտերում մի բան,Որ տարինե՛ր ենք մենք անրջում:
Գրքեր կան, որ խոժոռ են ու խստադեմ,Ինչպես ուսուցիչը, կամ առաջնորդը, —Եվ այնպիսի՜ գրքեր ես գիտեմ,Որ համրերի նման անհաղո՜րդ են:
Աղջիկների նման սեթևեթԿան կարկաչուն գրքեր, որ հանդիպում են մեզ,Հրապուրում, գերում — և մոռացվում հավետ…



 --------------------------------------- 


Օ՛, գրքերի աշխարհը — տիեզերք է անեզր: 
—
Նրանք շա՛տ են ու բազմապիսի,Յուրաքանչյուրն իր մեջ մի աշխարհ է ուրույն,Եվ պատմում են նրանք մեզ աշխարհի մասինԽոսքերով անկրկնելի և անագորույն: 
—Կան անզգեստ գրքեր, կան պճնազարդՖոլիանտներ, որոնք սնամեջ են, ինչպեսԱսորական արքա Բալթասարը,Որ պճնում էր իրեն պչրուհու պե՜ս:
Եվ անարվեստ գրքեր կան, որ բնության նմանԽառնիխուռն են թվում, խառնիճաղանջ,Բայց գերում են, կապում մինչև ի մահ,Եթե անխոնջ ոգով ու տքնությամբ ջանասԽորասուզվել, բանալ գաղտնիքները նոցա,Նոցա ներքին դաշնությունն հասկանալ, —Այդ գրքերը խոհի ամրոցներ են գոցած,Եվ կբացվեն քո դեմ, եթե լինես անահ: 
—Գրքեր կան, որ դրսից նման են հոյաշենԴղյակների, սակայն ներս ես մտնում դու երբ —Գաղջ՝ շնչում է դեմքիդ ամայության փոշինԵվ սեղմում է կոկորդդ մի մեռյալ ձե՜ռք:
Անտառների նման գրքեր կան թանձր ու մութ,Կան օվկիանի՛ նման անհուն գրքեր,Կան զեփյուռի նման, նման քամո՛ւ,Կան, որ գգվում են մեզ, ինչպես ձեռքեր: 
—Ե՜վ սրինգի ձայնով, և՜ շեփորի,Ե՜վ որոտի ձայնով կան գրքեր,Եվ կան անձա՜յն գրքեր, որ լռինՍրսկում են մեր սիրտը եղերական կրքեր...
Օ՛, գրքերի աշխարհը — տիեզերք է անեզր: 
—
Ես սիրում եմ նրանց բազմախորհուրդԱյս ինքնությունը դաշն, անկրկնելի,Նրանց միջև եղած տարբերությունն այս խոր, —Եվ բոլո՜րն, են նրանք ինձ սիրելի:
Արեգակի բոլո՜ր երանգների նման,Տիեզերքի նման բազմալեզու —Ես սիրում եմ նրանց երփներանգԱյս հուրերը կիզունԵվ բնության բոլո՜ր ձայների,Եվ մարդկային կյանքի բուրմունքների բոլորԱյս ճառագո՜ւմն եմ ես սիրում վերին...Այս բո՜ւյրը մշտահոլով:
Եվ այս ամենը՝ մեծ մի դաշնություն կազմած,Կազմած ուրույն մի կյանք, մի ինքնամփոփ աշխարհ —Մեր տների փայտյա դարակներում բազմած՝Ապրում են լո՛ւռ կյանքով և կենդանի են հար:
Ես սիրում եմ նրանց լաբիրինթոսն այս լուռ,Երանգնեոի՛, գույնի՛ շռայլությունն այս մեծ,Ինձ սիրելի է միշտ-բազմազեղումն այս խոր...
Օ՛ , գրքերի աշխարհը — տիեզերք է անեզր: 
—
1933. VI. 2
ՏԱՂ՝ ՏՈՆՎԱԾ ՄԱՆՐԱՆԿԱՐԻՉՆԵՐԻՆ
Այս մատյանները հին, մագաղաթյա,Այս հաստակող գրքերը՝ ձեռքով գրված, —Որքա՛ն, որքա՛ն մեջքեր՝ ցավից կորվածԵվ որպիսի՛ կորով ու երկաթյաՀամբերություն ու կամք են նոցա ծնել…Օ՛ հանճարեղ ճորտե՜ր, որ չեք քնելԳիշերներով երկար, ու կապարե, ու կույր,Ինչպես դարերը ձեր, ինչպես անլուրՏքնությունը ձեր խեղճ ու սրբազան…Օ՛, բարբարոս բերքի հազարամյա՜կ դաժան,Անարշալույս խավար ու տքնություն,Եվ անպտուղ մտքի խռովք անդավաճան,Եվ կեղեքող ոգու հանճարեղ թո՜ւյն...
Ահավասիկ նստած են կորաքամակ՝Արծաթյա մորուքներով և աչքերով բորբոք,Եվ գրում են ոգու ստրկության համարՄագաղաթյա գրքեր…	օ՛, անթափանց ցնորք,Կույր դարերի ծնած, օ՛, զառանցանք հտպիտ —Ոգու աղքատության ու տաժանքի գնովՕ՛, անտենչանք վատնում ստեղծագործ մտքի...Այսպես նստած դարեր՝ ոսկեղենիկ գրչով ճորտությո՜ւնն են իրենց ոսկեզօծել, —Ինչպես նստեր այսօր մի հանճարեղ աղջիկԵվ գիշերվա խավարը ասեղնագործեր...Անկարելի սիրով, տքնությունով անլուր,Հաճախ անխոցելի ճարտարությամբ.Մանրակրկիտ, ինչպես հանելուկ,Հրաշալի, ինչպես հարությանԶարմանալի լեգենդը — զարդարել են էջերըԳրերով թռչնազարդ ու ծաղկապատկեր, —Եվ դարձել է մռայլ միջնադարյան գիշերը նրանց աչքին ցնորք մի լուսակերտ:
Եվ տանջանքով իրենց ստեղծագործ ոգուԿատարելով հրաշքը այս սնամեջ —Ճաշակել են նոքա բերկրությունը թաքուն,Որ տալիս է խոնջենքը խոհերին մե՜ր: 
—Եվ վերացած ոգու հիացմունքով անհո՜ւն այն,Բավարարված այդ խուլ երջանկությամբ —Թաքցրել են նոքա իրենց նվաստ անունըՀավատալով հոգու անմահության...Օ՛, միամիտ ճորտե՛ր, թեկուզ և հանճարեղ. —Ահավասիկ ձեր հին ճարտարությամբ տարվածՄենք փորձում ենք ձեր հին անունները ճարելՄատյաններում այս հին՝ ձեր ձեռքերով գրված:
Չե՜նք հավատում մենք ձեր հոգու անմահության,Բայց գիտենք՝ գրքերն այս մագաղաթյա,Որ գրել եք մի օր դուք խոնարհ տքնությամբ —Դարձել են ձեզ համար — մահո՜ւ պատյան: 
—Այս մատյանները հին, այս սնամեջԴամբարանները, որ ձեր հանճարեղ ձեռքովԶարդարել եք մի օր դուք արվեստով անմեռՄիջնադարյան մռայլ կամարների ներքո...
1933. I. 28
ՏԱՂ՝ ՁՈՆՎԱԾ ԲՆՈԻԹՅԱՆԸ
Օ՛, Բնությո՜ւն, օ՛, Մա՜յր, —
Մշտահոլով, մշտագո և մշտատև, —Դո՜ւ, որ փոխվում ես հար,Բայց մնում ես և կաս բազմաձև, —
Օ՛, Բնությո՜ւն, օ՛, Մա՜յր: 
—
Ահա՜ աստղերը քո և երկինքներդ ահա՛,Ահա՜ ընթացքը քո մշտահոլով, —Եվ արեգակդ ահա՜, և հորիզոնդ ահա՜,Ե՛վ օվկիաններդ լուրթ, և՜ լեռներդ լազուր, և՜ գետերդ բոլոր:

Օ՛, Բնությո՜ւն, օ՛, Մա՜յր: 
—
Եվ ուժերդ ահա՜ կենսապարար՝Ինքնաբուխ, մշտնջենական և հարափոփոխ,—Եվ ոգին իմ ահա՜, որ տիրաբարԴեպի քե՜զ է ձգտում ողողված լույսերիդ տարափով:

Օ՛, Բնությո՜ւն, օ՛, Մա՜յր: 
—
Խուժի՜ր, տեղա՜ իմ մեջ, սուզվի՜ր իմ մեջ բոլորՔո աստղերով, ծովերով և երկինքներով,Քո ընթացքով անկանգ ու մշտահոլով,Քո ուժերով՝ թե՜ կյանք, թե՜ խնդություն բերող: 
—
Օ՛, Բնությո՜ւն, օ՛, Մա՜յր: 
—
Բայց չես սիրում դու մեզ, չես մերձենում դու, երբՄենք հայեցող ոգո՜վ ենք ձգտում հասնել Քո ընթացքի՜ն, քո վազքի՜ն, քո վեհությանը պերճ,Քո խորհուրդին՝ բազմաշխարհ և բազմաստեղծ: 
—
Օ՛, Բնությո՜ւն, օ՛, Մա՜յր: 
—
Դու դաժան ես ու բարի, դու հեզ ես և անողոք,Դու սիրում ես շարժումը, զորությունը, ուժը, —Ունայնությամբ ես լցնում ու հողովԴու հայեցող սրտերը, որ խեղճ են և քնքուշ են: 
—
Օ՛, Բնությո՜ւն, օ՛, Մա՜յր: 
—
Եվ առաջին անգամ դու չե՞ս տվել արդյոքՔո արևից, քո սրտից մի բեկոր: 
—Այն զարմանալի ճարտար և հանճարեղ մարդուն,Որը ո՜չ թե սրտի մորմոքով,Այլ ձեռքերով կոպիտ վերցըրել է քարըԵվ զարկել է մի ուրիշ քարի —Եվ արևի դստերը իր խրճիթն է տարել,Որ գիշերի գրկում ոսկեվորիկ պարի…
Օ՛ , Բնությո՜ւն, օ՛, Մա՜յր: 
—
Եվ չե՞ս տվել արդյոք դու ծովերիդ անեզրությունըԵվ բարիքները նրանց խորքերի, —Այն ըմբոստին, այն խիզախ ճանապարհորդին,Որ ծառերի դալար ճյուղքերիցՀյուսել է մի առավոտ ուռկանն իր առաջինԵվ նետելով խորքը ծովերի —Բռնել է ծովային մի ոսկեծամ աղջիկԵվ իր խուզը տարել, իբրև գերի...
Օ՛, Բնությո՜ւն, օ՛, Մա՜յր: 
—
Եվ այսպես — սիրել ես դու խիզախների՜ն միայն,Եվ մայրական անեզր համբերությամբ —Քո գաղտնիքները, գանձերը, քո ուժերը նրանՀանձնել ես ստեղծարար մի գերության...
Օ՛, Բնությո՜ւն, օ՛, Մա՜յր: 
—
Բայց մարդը, տիրանալով քիչ-քիչ անեզրական գանձիդԱյն շինել է շղթա ու կապանք,Կեղեքելու համար ուրիշների անծիր,Տվնջական, հանապազօրյա աշխատանքը. —Եվ նրանք, որ եղել են դաժան ու ամեհի,Որ ճորտերից շորթել են քո բարիքներն անհուն —Շղթայել են ոգին բնապաշտ և մատնել են մահիՊղծելով և նզովելով քո անունը…
Օ՛, Բնությո՜ւն, օ՛, Մա՜յր: 
—
Եվ հանճարին մարդու, նրա ստեղծարարԵվ անսահման կարող ձեռքերին,Բաղձանքներին նրա և ըղձերին վարար,Եվ նրա հանդուգն կրքերին —Կապանքներ են դրել նրանք բազմապիսի,Օրենքներ՝ ահով սահմանած —Պատնեշներ են կանգնել արևներիդ լույսին,Որպեսզի սիրտը քո մեզ չբանաս...
Օ՛, Բնությո՜ւն, օ՛, Մա՜յր: 
—
Բայց այժմ վիթխարի և զորավոր ուժերՊատերազմի ելած այդ բերդերի դեմ —Դարձնում են նրանց պատնեշները փոշի՝Հանուն հացի, լույսի, աշխատանքի վսեմ, —Եվ պատերազմը այդ դժնի ու անողոք,Այդ մարտնչումն՝ ընդդեմ շահագործող մարդու —Չէ՞ արդյոք արշավանք դեպի լուսաողողՔո գիրկը զվարթուն —
Օ՛, Բնությո՜ ւն, օ՛, Մա՜յր: 
—
Պայքարների դժնի ճանապարհովԲազմություններ ահա բազմահազար,Որ դարերով գրկիդ ու գգվանքիդ կարոտՀնձել են, բայց չեն ճաշակել բերքերդ սրբազան,Դեպի քե՛զ են գալիս, դեպի անեզրականԵրկինքնե՜րդ բազմաշխարհ ու բազմաստեղ,Իբրև տե՛ր են գալիս, իբրև տիրակա՛լ,Գալիս են, որ աստղերիդ և ընթացքի՛դ անգամԻրենց ստեղծարար հանճարը պատվաստեն, —
Օ՛, Բնությո՜ւն, օ՛, Մա՜յր: 
—
Ընդունի՜ր ուրեմն նվաճողներիդ երթը,Իբրև արգանդդ հին բեղմնավորող բարիք, —Ընդունի՜ր որդիներիդ հաղթանակի երգը,Որ հնչում է ընդերքից աշխարհի. —Ընդունի՜ր նաև այս երգը գորովական,Որ քո չնչին հյուլեն մի գիշեր աստղալիցՄատուցեց քեզ սիրով ու որդիաբար՝Ողջունելով խորհուրդդ աստղային...
Օ՛, Բնությո՜ւն, օ՛, Մա՜յր: 
—
1933. II. 27
ՏԱՂ՝ ՁՈՆՎԱԾ ՄԵՌՅԱԼՆԵՐԻՆ
Տխրությամբ ու դառնապատիր ցավո՜վ ենք ձեզ դնում ճանապարհ,Ո՛վ անդարձ հեռացողներ, ո՛վ մեռյալներ,Դո՜ւք, որ չեք վերադառնալու այլևս և մնալու եք հարՏիեզերքի զարկին անհաղորդ, և չեք ճաշակելու բույրեր, և չեք լսելու ձայներ...
Դուք գնում եք մոխրանալու և դառնալու տարերք,Խառնըվելու հողին ու ջրին, —Էլ ի՞նչ ասեմ ես ձեզ, — անիմաստ են բառերը,Գուցե ա՜յն միայն, որ վախճանվելը վիճակված է, ավա՛ղ, յուրաքանչյուրի՜ս...
Բայց եթե միևնույնն է վախճանը բոլորիս գերեզմանից անգին,Եթե նո՜ւյնն է մեր բախտը հեռանալուց հետո, —Ապա տարբեր է հուշը, հիշատակը, այն զրույցը անգին,Որ մնում է սրտերում մարդկանց և լցնում է սրտերը կարոտով...
Բայց ի՞նչն է, ի՞նչն է արդյոք, որ մոխիրից հետոԼուսազարդ ու շքեղ վե՛ր է հառնում,Լցնում է օրերն ապագա անմարելի բույրովԵվ դառնում է երգ ու զրույց, և հիշատակ է դառնում...
Ա՛խ, մոխրանում են օրե՜րը, մոխրանում են աստղե՛րը, արևնե՛րն ենԿապույտ երկնքներում հանգչում հավերժաբար և մոխրանում, —Մոխրանում է գարո՜ւնը, մոխրանում են կանաչ տերևնե՜րը,Մոխրանում են ծիլե՜րը չծլած, և վարդե՜րը վառման, և ծաղիկնե՜րն անգամ տխրանուն...
Բայց չի մոխրանում հիշատակը... 
Հիշատակը արդյոք լույսերի՞ց է,Լույսերի՞ց է արդյո՛ք նա սերում, թե հուրերից անշեջ. —Հիշատակը սերում է գործերից. — հիշատակը մշուշ է,Որ բարձրանում է եփվող ջրերից, բայց մնում է ինքը — անմեռ:

Հիշատակը ձեր անցած օրերի արձագանքն է ու ցոլքը, ո՜վ հեռացողներ,Նա ծլում է հաճախ ձեր անցած ճանապարհի փոշոտ եզրերին,Ելնելով ձեր շոգ կեսօրին՝ նա իջնում է հետո, ինչպես ցողը,Բայց ուրի՛շ վարդերի վրա, իբրև պարգև վերին...
Ելնելով ձեզանից, ձեր սրտից, ձեր խոհերից անդուլ,Ելնելով արյունի՜ց անգամ ձեր և ձեր շնչից վերջին —Հիշատ՜ակը ձեզ չի պատկանում, ինչպես որ տողերն իմ հանդուգնՕ՛, ինձ չեն պատկանում, թեև ելնում են ահա իմ գրչից…
Այդպես էլ շողն է արևի ու ցոլքը մեռած աստղերի. —Հասնում է լույսը նրանց մեզ, բայց վաղո՛ւց մոխրացած են նրանք: 
—Մոռացությո՜ւն ուրեմն բոլո՜ր մեռյալներին,Եվ փա՛ռք նրանց ընդմիշտ ու հավիտյան, որ թողել են կյանքում հիշատակի կրակ…
1933. II. 27
ՅՈԹԸ ԽՈՐՀՈՒՐԴ ՔԱՂԱՔ ԿԱՌՈՒՑՈՂՆԵՐԻՆ
Ո՛վ դուք, որ գալու եք վաղը կառուցելու այստեղ,Այս անապատում ամայի բազմաժխոր քաղաք. —Ահավասի՜կ գրում է ձեզ համար մի անհայտ բանաստեղծՅոթը խորհուրդ, որ շինեք ձեր կառուցման շաղախ:
Առաջինը. — ո՛ւր էլ որ կամենաք, թեկուզ անապատում,Շինել ձեր նոր քաղաքը — չմոռանա՜ք երբեք,Որ այդտեղ, այդ անապատում անգամ, ավազներում նրա անհատնումԵրբեմն կանգնել են ու խորտակվել բազմաթիվ քաղաքներ ու բերդեր:
Քանզի, — և չմոռանա՜ք դուք այս, ո՜վ ապագայի որմնադիրնե՜ր, —
Աշխարհի մեկ ծայրից մինչև մյուսը, արեգակի ներքո՝Չկա և ո՜չ մի թիզ հող, որ բազմիցս անգամ մեր նախնիներըՉլինեն հերկած ու կործանած իրենց ստեղծարար ձեռքով:
Ուրեմն, ո՛վ առաջնորդնե՜ր, սկսեցե՜ք փորելՁեր ցանկացած վայրում երեք թիզ հող —Մինչև հանդիպի ձեր քլունգը մի դագաղի քարեԵվ դուք հանեք այն խավարից՝ ձեր ձեռքերով կերտող:
Բայց հողի խորշերից այն հանելուց առաջԲարձրացրե՜ք նախ դուք քարե կափարիչըԵվ տքնեցեք գտնել, թե հանգչելուց առաջԻ՜նչ ուղղությամբ են նրա կոպերն իջել:

Եվ ապա այդ նո՜ւյն ուղղությամբ չափեք հարյուր կանգունԵվ հիմնեցե՛ք այդտեղ քաղաքի աշտարակը,Եվ գամեցե՜ք ապա աշտարակի գլխինՁեր ժամացույցը կարմիր,Որ նրա զարկերին ունկնդիր՝Սերունդները նշեն գալիքումԻրենց աշխատանքի և խոնջենքի ժամը: 
—
Եվ բարձրացե՜ք ապա այդ աշտարակի կատարըԵվ նայեցե՜ք դուք նախ դեպի հարավ,Ապա դեպի հյուսիս, և՜ արևմուտք, և՜ արևելք,Որ որոշեք սահմանը քաղաքի ու նրաՊարիսպների խոյանքը դեպի վերև:

Եվ յոթերորդ խորհուրդը, որ տալիս եմ ես ձեզ. —Կառուցելուց առաջ ձեր քաղաքը՝Այրեցե՜ք մագաղաթյա մարմինը ննջեցյալիԵվ մոխիրը նրա հազարամյաԽառնեցե՜ք ձեր ապագա պարիսպների քարին: 
—Եվ դագաղը նրա մարմարիոնյա,Որպեսզի տարածվի համբավն ամենուրեք —Ապագայի բոլո՜ր եկվորներին ի տես՝Քաղաքի ոսկեքանդակ դռների մոտ դրեք: 
—
Քանզի մեռյալների մոխի՜րն է ամենապինդ կիրը,Ամենապինդ շաղախը և առհավատչյան, —Եվ նրանո՜վ է դառնում երկիրը — երկիր,Եվ ժողովուրդը — ժողովուրդ, և գալիքը — գալիք՝ անհողդողդ ու անճառ…
1933. II. 16
ՈԻՂԵՐՁ ՄԵՐ ՀԱՆՃԱՐԵՂ ՎԱՐՊԵՏՆԵՐԻՆ
Սիրելի Միքայել Մազմանյանին
Ա
Մեր վարպետները հնուց տուֆ են սիրել ու մարմար,Շունչ ներշնչող են եղել կարծր քարին ու հողին. —Մեր վարպետները հնուց երգ են սիրել ու պայքար,Մահ են բերել անքանքար, բութ ու տխմար տիրողին. —Ես խոնարհում եմ գլուխս հանճարի առջև ձեր անճառ,Ո՛վ վարպետներ, որ տվիք — ձև, կերպարանք մեր հողին: 
—
Բ
Քաղաքներ էիք կառուցում, կամուրջներ, բերդեր ու տներ,Հոյակապ շենքեր, որ դրին հանճարեղ կնիքն իրենց վառՈղջ ճարտար արվեստի վրա՝ Մասիսից մինչև Միջագետք,Մեր երկրից մինչև Արևմուտք՝ սնելով գոթականն անմար...Ձեր ձիրքով թողիք աշխարհում դուք անանց և անջինջ մի հետք,Եվ մնացիք հավիտյան քերթության վարպետներ անմահ...
Գ
Աշխարհի ծայրերում բոլոր մենք գտնում ենք հիմա բեկորներ,Որ տաշած կողերի վրա աստղաձև խաղեր են կրում. —Այդ՝ կորած անուններն են ձեր, ո՛վ անանուն վարպետներ,Որ կերտել եք լուռ ու անցել — և ձեր շունչը թողել դարերում.Չի հաջողվում մեզ թեկուզ ձեր անունները գտնել,Բայց գիտենք, որ ապրել եք դուք — գետնաքարշ, խարխուլ խուղերում:

Դ
Ունեիք դուք չափ ու կշիռ, ունեիք ձիրք անհեղլի,Որ նյութին տալիս էր վսեմ կերպարանք ու ձև խորըզգա.Թո՜ղ ձեզանից ուսանեմ ես այսօր գաղտնիքը գեղի,Որ արվեստս լինի դաշնավոր, ինչպես ձեր հմտությունն հսկա.Ո՜ւժ ներշնչեք իմ երգին, որ ընթացքը իր չշեղի,Որ ժառանգորդը դառնամ հանճարեղ արվեստի ձեր ոսկյա:

Ե
Ուզում եմ աշակերտ լինել ձեզ և տիրել արվեստին ձեր անհուն,Որ տողերս լինեն մեջտեղից ձեր ոսկյա օրենքով հատած,Որ հանգերըս լինեն հարդարած ձեր արդար, անխաբ թեզանով,Եվ ձեր նուրբ քարերի նման՝ բառերս լինեն սրբատաշ.Թող ձեր հին շենքերի նման գործերս մնան անանուն,Բայց լինեն դարի արևով և երկրի եղյամով պատած...
Զ
Մի՞թե իմ մեջ է այսօր արթնացել հանճարը ձեր սեգ.Ե՞ս եմ շառավիղն արդյոք ձեր, ո՛վ հանճարներ մեր մեռած.Թո՜ղ հուրհուրա իմ գրքում ձեր ոգու ցոլքը լուսե,Թո՜ ղ երգերում իմ այսօր, խոսքերում իմ — ձեր ջանքը եռա՜: 
—Ո՛վ մեր մեռած վարպետներ, իմ թախանձանքը լսե՜ք. —Ձեր անմահ կնիքը դրե՜ք — իմ անմար երգերի վրա...
1934. VI. 6
ՅՈԹԸ ԽՈՐՀՈԻՐԴ ԳԱԼԻՔԻ ՍԵՐՄՆԱՑԱՆՆԵՐԻՆ
Ո՛վ գալիքի սերմնացաննե՜ր, որ լիաբուռՆետելու եք ձեր սերմը մեր ձեռքերով հերկածԱյս դաշտերում, բերրի այս հերկերում՝Մեր քրտինքով, երգով ու արյունով ներկած, —Ո՛վ, որ գալու եք զվարթ ու թեթևաքայլ,Արևի և ոգու ծնծղաներով ձեր լուրթ, —Ահավասիկ գրում եմ, որպես հեռու եղբայր,Ձեր ընթացքի համար յոթը խորհուրդ: 
—
Եվ առաջին խորհուրդս, որ հղում եմ կարմիրՄեր օրերից այս բորբ ու գալիքնաբեր. —Անդրանիկ բուռը ձեր անեզրական սերմիՄեր դաշտերի վրա իբրև ցնո՛րք թափեք:

Փռե՛ք իբրև բարիք, որ անհատնում է,Մեր երկրի թռչուններին ու հովերին, —Թող անսահման լինի նրանց խնդությունը,Անսահման էր ինչպես տառապանքը մեր հին:

Դեպի Հյուսի՜ս հղեք ձեր շնորհը երկրորդ,Դեպի տափաստաններն ընդարձակ,Ուր բռընկած Կարմիր Ուրագանը մի օրԱյս հերձեցյալ երկրում և ամենուրԳարնան անձրև՛ դարձավ: 
—
Իսկ երրորդ բուռը ձեր անհատնելի սերմիԴեպի լյառը Մասիս սերմանեցե՜ք, —Թող թանձրացյալ թռչի, իբրև ցնորք ջերմին,Դեպի կուրծքը նրա ձյունածեծ: 
—
Ապա մի բուռ ցորյան կամ ցնորք,Ձեր խոհերի նման լուսափայլ ու ազնիվ —Սերմանեցե՜ք դեպի այս հին ավանը Նորք,Որ այնտեղ նո՛ր երգի մի նո՛ր բողբոջ հասնի:
Հինգերորդ բուռը ձեր անհատնելի գանձիՍերմանեցեք ոդո՜ւն մեր ի նվեր,Որ օրերում հեռու երկնեց այս երգն անծիր,Այս երազանքը վեհ:

Իսկ վեցերորդ ձեր բուռը, ո՜վ սերմնացաննե՜ր,Հղեցե՜ք անցյալի՛ ոսկորներին, —Եվ կլսեք հանկարծ հառաչանքի ձայներՄեր երկրի բոլո՜ր խորքերից: 
—
Եվ նո՜ր ապա, այս վեց հղումներից հետո,Լցրե՜ք դուք բուռը ձեր և, յոթերորդ անգամ —Ձեր ապագա հունձքի անե՛զըր կարոտովՍերմանեցե՜ք ձեր հերկը անեզրական...
1933.II.11
ՅՈԹԸ ԽՈՐՀՈՒՐԴ ԳԱԼԻՔԻ ԵՐԳԱՍԱՆՆԵՐԻՆ
Բազում ուղիներով ու հերկերով անցած,Եվ ճաշակած արդեն իմաստությանԴառնապատիր պտուղը, — ահա տալիս եմ այսԽորհուրդները ես ձեզ, ո՛վ մեր վաղվա անհասԵրգասաններ փառքի ու վեհության: 
—
Ահավասիկ, ո՛վ դուք, իմ առաջինԽորհուրդը, որ գալիս է կյանքից ու դարերից. —Չմոռանա՜ք երբեք, երբ հյուսելու լինեք ձեր երգը շառաչուն,Որ երգը երկրի՜ց է աճում, և ո՜չ թե ձայներից կամ բառերից:
Երկրորդ խորհուրդը, որ տալիս եմ ձեզ ահա,Օ՛, անհողդո՜ղդ պահեք իբրև պատգամ. —Երգը — ընթացք է ու հուն, և՜ տեգ է, և՜ ոգու ադամանդյա վահան:

Ե՜վ բարիք է, և՜ շնորհ անանձնապատկան: 
—
Երրո՛րդ խորհուրդը ձեզ, ո՛վ գալիքի.Երգասաններ. — դարե՜րն են ձեզ հետևում. —Թեկուզ դարն է ծնում և երկիրն է տալիս երգին շունչ ու ոգի —Բայց երգը երկրից ու դարից մի՜շտ երկար է տևում:

Ուրեմն, ո՜վ գալիքի երգասաննե՜ր,Որքան էլ վեհ լինի ձեր ներկան —Չմոռանա՜ք, որ դուք պիտի սերմեր ցանեք,Որ լինեն դարից ձեր — երկար:

Եվ իմացե՜ք ուրեմն, որ ո՜չ մի աշխատանքՏքնաջան չէ այնքան, որքան ոգու հերկը. —Ի սկզբանն էր բանը, և բանն էր ճիգ ու ջանք,Եվ ջանքին առընթեր էր — երգը:

Ուրեմն, ո՛վ գալիքի երգասաննե՜ր,Ձեր ոգու տեգերով զրահավորված՝Տքնեցե՜ք տքնաջան ու հնչյուններ ցանեք՝Հերկելով հերկերն անցյալի՝ հանուն գալիք օրվա: 
—
Եվ ասում եմ ահա — ձե՜զ, որ պիտի երգեք՝Կարդալով մատյանն այս խորախորհուրդ. —Խորհուրդ չի ընդունում ապագայի երգը, —Եվ ա՜յս է իմ խորհուրդը յոթերորդ...
1933. II. 16
ԶԱՆԱԶԱՆ ԲԱՆԱՍՏԵՂԾՈԻԹՅՈՒՆՆԵՐ ԵՎ ԹԱՐԳՄԱՆՈԻԹՅՈԻՆՆԵՐ
ՊԱՏԳԱՄ
Նոր լույս ծագեց աշխարհին.Ո՞վ այդ արևը բերեց: 
—
Ահա ոսկյա մի արև՝Ճառագումով իր հրե՝Այգաբացի պուրպուրեՆժույգների վրա հեց՝Նոր աշխարհին ու մարդունՀղում է լույս զվարթուն:
Նոր աշխարհին ու մարդունՈ՛վ բերեց լույսն այս արթուն,Օ՛, ո՞ւմ ձեռքով վառվեց, ո՞ւմՀրակարմիր, հրավարս.Ադամանդյա լույսը այս: 
—
Կքած կյանքի բեռի տակ,Խոր գերության ընդերքում,Իմաստության մի գետակՀիմարության համերգում —Քանի՛ տարի, քանի՛ դարՎկայեցիր անհերքում…Ափերին այն խավարչտինՈւր հայրենիքն էր մեր հին, —Չկա՞ր արդյոք գետ մի հորդ,Որ գերության անհաղորդ՝Լուրթ՝ հոսելով դարից դար՝Մթության մեջ այն համառԱյս այգաբացն էր կրում,Հո՛ւր այգաբացն այս հեռու՝Հնուց պահած իր ջրումՕ՛, ըղձակա՜ն այս հեռուն...Կքած կյանքի բեռի տակ՝Ոգի՛ անկոր, հո՛ւր գետակ...
Ահա վառվում է մեր նորՀաղթանակի լույսը բորբ.Լվանում է նա հիմաՎառվող ոգին մեր անմահ,Չքնաղ արև՜ն այդ արի,Վառված հրով աշխարհի...Չկա՛ ուրիշ արև է՜լ.Նա՜ է միայն, որ դարերԱնմար՝ պիտի արևե՜...
Լույսով վառված սակայն այդ՝Նժարներից հիմա մենքՀիմարությամբ չթափենքԻմաստությունն այն արար. —Մեր անցյալի խորամիտԷ՜ջն այն արդար ու ռամիկ՝Մեծահանճար ու վարար…
1933. V. 9
ՄԵՐ ԼԵԶՈԻՆ
Մեր լեզուն ճկուն է ու բարբարոս,Առնական է, կոպիտ, բայց միևնույն պահինՊայծառ է նա, որպես մշտաբորբոք փարոս,Վառված հրով անշեջ դարերում հին: 
—
Եվ վարպետներ, խոնարհ ու հանճարեղ,Հղկել են այն դարեր, որպես մարմար,Եվ փայլել է նա մերթ, ինչպես բյուրեղ,Մերթ կոպտացել, ինչպես լեռնային քար:

Բայց միշտ պահել է նա իր կենդանի ոգին, —Եվ եթե մենք այսօր կոտրատում ենք այն մերթ —Այդ նրանից է, որ ուզում ենք մեր նոր խոհերի վրա ժանգ չչոքի: 
—
Այդ նրանից է, որ մեր այսօրվա ոգունԱյլևս չի կարող լինել պատյանՈ՜չ Տերյանի բարբառը նվագուն,Ո՜չ Նարեկի մրմունջը մագաղաթյա: 
—
Եվ ո՜չ անգամ Լոռու պայծառ երգիչԹուման յանի բարբառը գեղջկական, —Բայց նա կգա — լեզուն այս երկաթյա բերքիԵվ խոհերի այս խո՛ր ու երկրակամ…
1933. I. 28
ԱՆՎԵՐՆԱԳԻՐ
Ես սիրում եմ նրանց, յուրաքանչյուր անգամԵրբ թերթում եմ էջերը բազմապիսի.Մեկը լալիս է ջերմ, կամ աղերսում անկամ,Մեկը նզո՜վք նետում մեր ավերիչ եսին: 
—
Ա՛խ, տողերում նրանց յուրաքանչյուրԻնձ համար կյանք կա, կամ — կա մահվան սերմ. —Ա՛խ, միևնույն թափով դեպի մահ է մղումԵվ դեպի կյանք — մյուսը՝ կարոտով ջերմ...
1933, I. 27
ԱՆՎԵՐՆԱԳԻՐ
Նրանք գալիս են անտես ու աննշմար,Ինչպես արյունն է հոսում երակներում,Բերում են մեզ բոլորիս թե՜ կյանք, թե՜ մահ,Նետում են բախտը մեր անեզրական հեռուն: 
—
Եվ ի՞նչն է սահմանում նրանց ղեկավար,Եվ ի՞նչն է նրանց բեղմնավորում —Հավետ անհայտ է մեզ, ինչպես սրտի համարԱրյան ընթացքը, որ ամոքում է բերում: 
—
1933, I. 27
Հ.Թ.
Ես կարդում եմ նրան ու ասում. —Այս հմո՜ւտ, հանճարեղ ԼոռեցինՀոմերի, Գյոթեի հետ մի օր՝ հավասար՝ նստել է քեֆի,Եվ թաս է բռնել նրանց հետ, մեծարանք տվել ու առել,Ինչպես իր պապերն են արել իրար հետ խնջույքի նստելիս: 
—
1933. IV. 15
Հ.Թ.
Նա մեծ էր հողո՜վ, արյունո՜վ: 
— Արմատնե՛ր ուներ նա հողում:
Իր երգերը — գեղջուկ նաիրցու քրտինքո՜վ էր նա ողողում:
Հանճարեղ երգերում նրա — իր երկրի արևն էր շողում: 
—Նա մեծ էր հողո՜վ, արյունո՜վ: 
— Արմատնե՛ր ուներ նա հողում: 
—
1933, IV.17
Հ.Թ.
Նա մեծ էր ավելի, քան եղավ: 
— Երկընքի նման ընդարձակ,Օվկիանի նման՝ իր ոգին ընդգրկել էր կյանքը անեզր: 
—Եվ ոգու ափերին նստած՝ նա նայում էր հայացքով պայծառ —Եվ որսում էր երգեր ու խոհեր, և տեսնում էր չքնա՛ղ երազներ…
1933. IV.15
Ա. Մ.
Նաիրյան արև՛ն էր քո մեջ՝ լենինյան հրով ճառագած,Կործանվող մեր երկրի համար դու եղար փրկության առագաստ: 
—Դու տվիր ընթացք և ուղի մեզ մինչև դարերն հեռակա, —Նաիրյան արև՛ն էր քո մեջ լենինյան հրով ճառագած: 
—
1933. IV.16
Վ. Մ.
Նա սիրում էր մեռնող քաղաքների տենդըԵվ պատկերներ զարհուր և հռնդուն երգեր: 
—Նա — պայքարող մարտի՞կ: 
— Դա լեգե՜նդ է,Որ մռայլ մահով նա հավիտյան հերքեց:

1930. III. 14
Ա. Մ.
Ե՜լ, բարձրացի՜ր դագաղից և կրկի՜ն երևա աշխարհին:
Աներեր, բրոնզյա քո ձեռքով կրկի՜ն մեր ընթացքը վարիր:
Դու կոչված էիր լինելու ղեկավար երկրի ու դարի. —Քեզ տրված էր ոսկյա՛ մի բեկոր լենինյան վսե՛մ հանճարից: 
—
1933. IV.15
Մ. Մ.
Արյուն է եղել աշխարհում: 
— Եղել է եղեռն ու կռիվ:
Լեռնացել են ուժեր վիթխարի՝ ամեհի ելած իրար դեմ:
Աշխարհից հեռու մի գյուղում, եղեգնյա մի սրինգ կտրած,Արև՛ է երգել ու գարուն այս հիվանդ, հանճարեղ պատանին: 
—
1929. X. Լենինգրադ
ԽԱՉԱՏՈԻՐ ԱԲՈՎՅԱՆԻ ԱՐՁԱՆԻՆ
(Երևան, Աբովյան հրապարակ)
Քո պատվանդանը փոքր է չափազանց: 
—Բայց մե՞ծ էր արդյոք հերկը հայրենի,Որի բարգավաճ գալիքին ընծաԴու հանճարը քո և կյանքը բերիր: 
—
1933. V. 30
ԳՅՈԹԵԻՑ
Բարեկա՜մ, անխախտ հասկացի՜ր դու սա. —Դարում, ուր Ոգին ու Միտքն են հորդում —Լոկ առաջնորդվել կարող է Մուսան,Բայց ինքը արդեն չի ՜ առաջնորդում: 
—
1932. X
ՊԱՏԱՍԽԱՆ ԳՅՈԹԵԻՆ
Օ՛, Ոլիմպացի՛, այս աշխարհում երբՉեն լինի Ոգու տերեր ա ճորտեր —Կհնձե կրկի՜ն բազմաբեղուն բերք,Եվ կրկի՜ն, կրկի՜ն ուղիներում մերԵրգի դիցուհի՛ն մեզ կառաջնորդե: 
—
1933. IV. 14.
ԱԿՐՈՍՏԻՔՈՍ
Արեգա՜կ, օվկիան զորության,Րոպե առ րոպեՓայփայի ՜ր, տո ՜ւր զորությունԷակին այս, թո ՜ղ բորբ տրոփեՆրա սիրտը դեռ մաքուր ու թույլ.Իմաստուն ու բարի ՜ դու. —Կյա ՜նք, լո՜ւյս, աճում ու բարիք: 
—
Չհերկած դաշտերում աշխարհի,Արեգա՜կ, դեռ ինչքա՛ն չարիք,Րաբբի՜ դու, ուսուցիչ բարի.Էությամբ քո լցվի՜ր նրա մեջ.Նվիրի՜ր քո կորովն անշեջ—Ցոլքդ թող երբե՜ք չմարի:

1933. IV. 18
ԱԿՐՈՍՏԻՔՈՍ
Արևի նման բոցվում է,Րոպե առ րոպե բացվում էՓոքրի՜կ իմ, սիրո՜ւն իմ մանկիկը.Էությամբ ամբողջ նա հո՛ւր է,Նա չքնա՛ղ է, քնքո՛ւշ է, մաքո՛ւր է.Իմ մանկիկը փա՛յլ է, փրփո՛ւր է.Կա՞ արդյոք նրա պես անգինը…
Չարե՜նց, քո գովքը զո՜ւր է.Արեգակը, որ բարձրանում է —Րոպե առ րոպե սնում է,Է՛յ, նայի՜ր, — նրա պես հարյուրը…Ներբողի՜ր քո երգով նրա հուրը,Ցրելով մտքիդ մրուրը…
1933. V. 8
ԱԿՐՈՍՏԻՔՈՍ
Արևի նման փայլո՛ւմ է,Րոպե առ րոպե քայլո՛ւմ էՓոքրի՜կ իմ, քնքո՜ւշ իմ մանկիկը,Էվոլյան քնա՛ր է նրա ձայնը.Նա անբի՛ծ է, ինչպես վաղորդայնը.Իմ մանկիկը լուսատու իմ ջա՜հն է.Կա՞ արդյոք նրա պես անգինը…
Չե՛ս գտնի նրա պես մի հուրը.Արևի նման նա կիզո՛ւմ է.Րոպե առ րոպե մեծանո՛ւմ է...Է՛յ, նայի՜ր, նա արդեն խոսո՛ւմ է...Նայես ի՞նչ է նրա անունը.Ցանկացողը կգտնի, թե ուզում է: 
—
1933. V. 8
ԱՆՎԵՐՆԱԳԻՐ
Չկա՛ քեզ պես սիրուն մանկիկ, —Ասում եմ քեզ, իմ դո՜ւստր անգին.Բայց վաղը, երբ դու մեծանաս,Աշխուժ վազես, փողոց գնաս, —Գալու ես ինձ ասես, անգի՜ն.— Դուրսը ինձ պես այնքա՛ն մանկիկ…
1933. IV. 19.
N. N.
Դու մեր մեջ ամենից կրտսերն ես, —Եվ մոխիրի վրա մեր անցյալիՈւռճանում է քո մեջ ապագայի սերմը՝Մեր դպրության գալիքը պանծալի: 
—
1933. IV. 18.
ՄԱԿԱԳՐՈԻԹՅՈԻՆ
ՄԻ ԳՐՔԻ ՎՐԱ
Երգերդ աղբյուր են զուլալ՝Մեր երկրի սրտից բխած:
Դո՜ւ, մեր երկրի՜ պես շռայլ,Մեր երկրի՜ պես հորդառատ ու բաց:

Կարդալով քո գիրքը անհուն՝Հավատում եմ Գալիքին մեր վեհ: 
—Օ, որքա՛ն է սիրտը վեհանում,Որ նման երգեր է տվել:
Պայծա՜ռ է մեր երկրի գալիքը,Օ՛, բերրի հերկերի գուսան: 
—Թող հավե՜տ ապրի այս ծաղիկըՄեր դաշտերում բուսած: 
—
1933. III. 18
HEINRICH HEINE
Ես սիրում եմ քեզ, Հա՜յնրիխ Հա՜յնե,Դու մոտիկ ես ինձ չափազանց,Երգերիդ միջից քո ձայնըՀնչում է ինձ հա՜ր հարազատ:

Դու մոտիկ ես ինձ, Հայնրի՜խ Հայնե՜,Թմբկահար, մարտիկ ու պոետ:
Երբ բացվեց հոգուս վաղորդայնը —Սիրեցի նվագները քո ես:

Սիրեցի երգերիդ քնքշությունը,Երազներդ չքնաղ ու նրբին,Տխրադեմ, դու մտար իմ տունը՝Ոսկելար քնարը ձեռքիդ:

Բայց հետո, երբ մի քիչ մեծացա ես —Սիրեցի թմբուկըդ հնչեղ,Սիրեցի շեփորող քո ձայնը,Որ գիտե պայքարի կոչել:

Իսկ ապա, երբ ճամփիս ծաղիկներըՓոխվեցին փշերի ու խոցի —Սիրեցի երկմիտ շշուկներդԵվ հեգնանքդ, որ նման է բոցի:

Ինչպես դու, — ես է՜լ աշխարհում այսԱպրում եմ դարում հողմաշունիԵվ երգերս խնդուն, ես խրում եմՀնի սիրտը, ինչպես մի դաշույն:

Ինչպես դու — ես է՛լ մտքերով իմԱպրում եմ գալիքում դեռ չեկած,Եվ գնում եմ առաջ երգերո՜վ իմ՝Դեռ գլուխս ներքև չթեքած:

Բայց ուղում իմ, որով ընթանում եմ —Երջանիկ եմ ավելի, քան դու,Օ, իմ դա՜րն է այսօր, որ տանում էԻնձ դեպի խոյանք մի անդուլ:

Եվ գալիքը այն, որ, Հա՜յնե,Մի ցնորք էր հեռու քեզ համար, —Շողշողում է, ինչպես վաղորդայնը,Եվ թնդում է շուրջս հիմա:

Բայց էլի՜ ուղին իմ դժվար էԵվ նման է ուղուն քո վերին...Ինձ հետ է թեկուզ իմ դարը,Բայց իմ դեմ է մարդը դեռ հին: 
—
Նա դեռ կա: 
— Այսօր է՜լ նա նստել էԻնքնագոհ, կառչած իր բույնին, —Եվ նա նո՜ւյնն է, նո՜ւյն ֆիլիստերը՝Չնայած դիմակի գույնին:

Օ՛, պաշտում է այսօր նա գույնը,Իսկ միջուկը — ատում է հոգով:
Նա ատում է սերը, քնքշությունը,Իր հույզերը կապում է թոկով:

Նա մոլի ձաղկող է, ուղղափառ է,Խուզարկու է հոգու ու սրտի,Նա սիրում է միայն գաղափարը,Պայմանով որ…	չլինի խրթին:

Ամենից առաջ քննադատ էՆա այսօր, — ես ծանոթ եմ նրան.Նա սիրում է դնել իր թաթըԻմ գրքերի վրա:

(Քո մասի՜ն է միայն իմ խոսքը,Օ, կարմիր հագած ֆիլիստե՜ր,Եվ ոչ թե նրանց, որ իրոքՄեզ ասում են լենինյան խոսքեր):

Նա լսել է, որ այսօր պոետըՆախ մարտիկ է, քաղաքացի, —Թ՝ե վարդի մասին խոսես հետը —Նա քեզ կտա քացի:

Բայց, չնայած սրան,Նա ինքը կյանքումՍանտիմենտալ է այնքան,Որ սիրուց տնքում է անքուն:

Նրա շուրջը եռանդով անդուլԿառուցում են մարդիկ կոմունիզմ, —Գիշերները նա Վերլեն է կարդում,Ցերեկները — հայհոյում է ինձ:

Դեռ նա կա այսօր, դեռ նա կա,Եվ հոդված կամ ռեցենզ գրելիսՆա սիրում է բառը «հակա»՝Չափի՛ց ավելի...
Իր վարքով — չափազանց նա անսանձ է,Կհաներ նա ինձ կախաղան,Թե չզսպեր նրան — ղեկավարի սանձը,Որ միակ զսպիչն է նրա:

Այդ նա է միայն, որ նստել էԿոկորդին իմ ու թորում է թուքն: 
—Այդ կարմրազգեստ ֆիլիստերը,Իմ դահիճը այդ մշտարթուն:

Իհարկե, ունեմ մեղքեր ես,Ուրանալն այդ — անշուշտ անհեթեթ է, —Բայց գիտեմ, որ թեթև են մեղքերս,Քանզի ես — պոե՜տ եմ:

Եվ ինչպես ուսուցիչը մեր մեծՆերում էր քո բոլոր մեղքերը, —Գիտեմ, որ ինձ էլ կներեԴասակարգը — իմ փոքրիկ հանցանքները:

Նա հաղթող է այսօր, նա մեծ է,Օվկիա՛ն է նա մի ընդարձակ, —Նրանո՜վ է, որ ես մնացել եմԴեռ դահճիս ձեռքով չհնձած:

Չլիներ թե նրա հաղթությունը —Իմ դահիճն ինձ վաղո՛ւց էր կերել,Եվ դարձել էր արդեն իմ անունըՈտնակոխ արված մի տերև:

Բայց կարո՞ղ է նա այդ անել:
Ո՜չ: 
Նա չի՜՛ այսօր կյանքի հիմը:
Բարձրանում է աշխարհ մի անեզր,Որ քո՛նն է անշուշտ և ի՜մը:




 --------------------------------------- 


Իսկ խխունջը այն, որ նստել էՏզրուկի նման մեր քթին, —Նա կանցնի, ինչպես ստվերը,Երբ արևը հասնի զենիթին:

Այս արևը, որ հար բարձրանում է,Կխանձե նրան իր հրով, —Բայց նրա ցոլքերում մեր անունըԿհիշեն գգվանքով ու սիրով...
1933. V. 25
ՀԱՅՆԵԻՆ
Օ, Հա՜յնրիխ Հա՜յնե,Օ, Հա՜յնրիխ Հա՜յնե, —Հնչում էր քո ձայնը,Կանչում էր քո ձայնը,Ինչպես վաղորդայնը...Օ, Հա՜յնրիխ Հա՜յնե,Օ, Հա՜յնրիխ Հա՜յնե...
Խիզախ թմբկահա՜ր դու,Մարտիկ ու պոետ,Աշխարհը ու մարդըԵրգում էր քո հետ.Գալիքն ու աշխարհը,Քո օրն ու քո դարը —Երկինքը օտա՜ր էրԵրգին քո հավետ...Օ, Հա՜յնրիխ Հա՜յնե,Մարտիկ ու պոետ: 
—
1933. V. 23
FROH EMPFIND’ ICH MICH NUN…
(Գյոթեից)
Զգում եմ խնդուն՝ դասական հողով եմ կրկին ներշնչվել ես:
Հին և նոր կյանքը ինձ հետ բարձր են խոսում ավելի:
Ա՜ստ եմ լսում խորհուրդներ, թերթում եմ նոցա վաստակներըՎարժ ու հմուտ իմ ձեռքով, նո՜ր հրճվանքով շարունակ:

1933. V. 17
ANAKREONS GRAB
ԱՆԱԿՐԵՈՆԻ ԳԵՐԵԶՄԱՆԸ
(Գյոթեից)
Աստ, ուր վարդն է ծաղկում, ուր որթն է փարվում դափնենո՜ւն այն,Ուր տատրակն է ճախրում, ուր միշտ ծղրիդն է երգում,Ո՞ւմ գերեզմանն է այստեղ, որ փռել են վրան աստվածներըՈ՜ղջ ճոխությունը կյանքի: 
—Անակրե՜ոնն է հանգչում:
Գարո՜ւն, և ամառ, և՜ աշուն — ո՜ղջը կյանքում ճաշակեց նա,Բայց ձմռանից նրան ցուրտ թո՜ւմբն այս ծածկեց վերջապես:

1933. V. 17.
WANDRERS NACHTLIED
ԹԱՓԱՌԱԿԱՆԻ ԳԻՇԵՐԱՅԻՆ ԵՐԳԸ
(Գյոթեից)
Առաջին վարիանտ
Գագաթներին ննջում ենԱնդորր:
Լռություն է քո շուրջըԽոր:
Թռչունները անտառում, հանգումՔնել են՝ պարուրված մութով.Սպասի՜ր մի փոքր՝ շուտովԿքնես և դու:

WANDRERS NACHTLIED
ԹԱՓԱՌԱԿԱՆԻ ԳԻՇԵՐԱՅԻՆ ԵՐԳԸ
Երկրորդ վարիանտ
Գագաթներին իջել էԱնդորր:
Կատարների միջև այնՉե՜ս զգում դուԱնգամ թեթև մի շունչ:
Անտառում թռչունները լռել են.Կա՜ց միայն դու և՜սԿքնես անշուշտ:

WANDRERS NACHTLIED
ԹԱՓԱՌԱԿԱՆԻ ԳԻՇԵՐԱՅԻՆ ԵՐԳԸ
Երրորդ վարիանտ
Գագաթներին, իջել, էԱնդորր:
Կատարների միջև այնՉես զգում դուԱնգամ թեթև մի շունչ:
Թռչունները քնել են մութով.Կա՜ց միայն՝ շուտովԿքնես դու և՜ս:

1933. V. 17 — 20
ՎԵՆԵՏԻԿՅԱՆ ԷՊԻԳՐԱՄՆԵՐԻՑ
IN DER GONDEL TAG ICH…
(Գյոթեից)
Ես պառկեցի գոնդոլում, — և սահեց նա կողքով նավերի այն,Ծանր նստած են որոնք Մեծ Ջրանցքի ջրերում:
Շատ ապրանքներ կգտնես նրանց մեջ, որ մեզ միշտ պետքական են՝Հաց, պտուղներ և գինի, չոր, եղեգնյա վառելիք:
Մենք սահեցինք անշշուկ: 
— Եվ հանկարծ դափնենու մի չար ճյուղքըԴեմքս չանգռեց: 
— Ասացի. — «Դափնե, խփո՞ւմ ես դու ինձ.Ես հատուցում եմ ուզում»: 
— Բայց նիմփը, խնդուն, շշնջաց ինձ,«Ծանր չե՜ն մեղանչում պոետները: 
Թեթև՜ է ձեր տուրքը: 
— Ողջո՛ ւյն»: 
—
1933. V. 21
SCHENKE
ՄԱՏԸՌՎԱԿ
(Գյոթեից)
Անվանում են պոետ մի մեծԲոլորը քեզ շուկաներում:
Երգում ես դու — ուրախ եմ ես,Լռում ես — ջերմ ունկ եմ դնում:

Բայց սիրելի է ինձ անշուշտՀամբույրը քո անխոս, անբառ.Չէ որ բառերն անցնում են շուտ.Այնինչ համբույրն զգում ես հար:

Լավ է երգը, բայց հայեցումնԱվելի է օգտակար մեզ.Ուրիշներին երգեր դու տուր,Մատըռվակին — լռություն վես:

1933. V. 21
LIED UND GEBILDE
ԵՐԳ ԵՎ ՔԱՆԴԱԿ
(Գյոթեից)
Հույնը մարմին կերտելիսՏրորի թող կավը:
Օ, հրճվի թող մարդը միշտ,Երբ կերտում է լավը:

Բայց մենք սիրում ենք խառնելԵփրատի հորդ հունը,Եվ ձեռքերով մեր բռնելՀոսուն բնությունը:

Ջուրը կարծր կդառնա,Կհնչեն երգերը,Եթե մաքուր են միայնՊոետի ձեռքերը:

1933. V. 21
DERB UND TUCHTIG
ՊԻՆԴ ԵՎ ԱՄՈԻՐ
(Գյոթեից)
Աշխատանքը պոետի,Օ, խիզախ է հար:
Էլ ի՞նչ եք ինձ հայհոյումԱնվերջ, անդադար:

Եթե պահը տանջանքիԴառը թվար մեզ —Կլինեինք կրկնակիՄենք համեստ ու հեզ:

Համեստությունը թողնենքԿույսերին բողբոջ,Որ քնքշությունն են սիրում,Կոպտությունը — ո՜չ:

Համեստությունը, — օ, նաՀարկավոր է, երբԻմաստությունն է խոսումԽորիմաստ, մեզ հետ:

Աշխատանքը պոետիՕ, խիզախ է հար.Երգի՜ր, — քեզ հետ կլինենՍրտերն հրավառ:

Օ, անշուրջառ տերտերնե՜ր,Լեզու չքերե՜ք.Միևնո՜ւյնն եմ ես — թեկուզԴուք ինձ մահ բերեք:

Ձեր խոսքերը սնամեջ,Որ ասում եք դեռ —Կոշիկների նման եսՄաշել եմ արդեն,
Թող ջրաղացը երգչիԻր աղունն աղա. —Հասկացողը կներիՄինչև վերջ նրան:

1933. V. 21
ԱՆՎԵՐՆԱԳԻՐ
(Պուշկինից)
Որթատունկի աստվածն ուրախԹույլ է տալիս երեք բաժակԸմպել քեֆին երեկոյան:
Առաջինը՝ ՇնորհներիԿենացն անբիծ ու ամոթխած,Երկրորդ բաժակը՝ կարմրադեմԵվ կարմրաշուրթ առողջության,Երրորդն՝ ազնիվ մտերմության:
Իմաստունը երրորդից վերջՎայր է առնում դափնին գլխիցԵվ ուղերձ է արդեն հղումՀանգստավետ Մորփեոսին:

1933. V. 18.
ԱՆՎԵՐՆԱԳԻՐ
(Պուշկինից)
Ապրում էր մի աղքատ ասպետԵվ լռակյաց, և բարի,Տեսքով՝ գունատ ու խստադեմ,Ոգով՝ խիզախ ու արի:

Տեսել էր նա տեսիլ մի վառ,Մտքի համար անքնին,Եվ տեսիլն այդ հավիտյան — հա՜րԴրոշմվել էր իր սրտին:

Այդ օրվանից հոգով անխոնջՆա կանանց չէր նայում էլ,Նա մինչև մահ ո՜չ մի կնոջՉկամեցավ խոսք ասել:

Պարանոցին, շալի տեղ, միՉոր վարդարան նա կապեց,Եվ պողպատե քողը դեմքիՈչ ոքի դեմ չբացեց:

Սիրտը լցրած սիրով անեղծԵվ ցնորքով այն անահ`A. M. D. իր արնով գրեցԻր վահանի վրա նա:

Եվ հեռավոր Պաղեստինում,Պալադիններն ուր ուրիշԻրենց տիկնանց էին դիմումԴեպի կռիվ թռչելիս —
Lumen coelum, Sancta Rosa,Բացականչում էր նա խենթ,Եվ որոտի նման կոչն այսՍփռում էր մահ ու աղետ:

Դառնալով իր ամրոցն հեռու՝Փակ մենակյաց նա դառավ,Մի՜շտ անբարբառ և մի՜շտ տխուր,Իբրև մի խենթ, նա մեռավ:

1933. V. 18
ԱՇԽԱՏԱՆՔ
(Պուշկինից)
Ժամն ըղձական արդ հասավ. ավարտված է երկար աշխատանքը:
Ի՞նչ է է թախիծն էլ անհայտ սիրտս կրծում անդադար:
Գո՞ւցե վաստակս ավարտած՝ ես կանգնել եմ, ինչպես բեռնակիրը՝Վա՜րձն իր արդեն ստացած, ա՜յլ վաստակի անընտել:
Կամ տքնությա՞նս եմ ցավում, գիշերվա լռակյաց ուղեկցի՞ն իմ,Որ մտերիմն էր իմ տան, քույրը Այգի ոսկեղեն:

1933. V. 17
ՎԵՐՋԻՆ ՏԱՐԻՆԵՐԻ ԵՐԿԵՐԻՑ
ՊՈԵՄՆԵՐ
ՄԵԾ ԱՌՕՐՅԱՆ1
Գիշեր էր արդեն, երբ վերադարձավ: 
—Ճամփին, փողոցում, քամին սանձարձակՀռնդում էր ցուրտ, փչում էր խոնավԵվ մտնում մինչև ոսկորները: 
— ՆաՄրսել էր թեկուզ և սրթսրթում էրԻնչպես թրջած հավ, — ուղեղը սակայնԵռում էր անսանձ խոհերի տապից:
Իր ամբողջ կյանքում առաջին անգամՆա չնկատեց ցուրտը, չանիծեցԱշխարհը, մարդկանց և իր բախտը բութՈւ անաջողակ: 
— Ուղեղում — մտքերՆոր ու անսովոր, մտքեր, որոնք մեծՈւ ճնշող էին ու հրապուրիչ,Ինչպես մի հեռու, հզոր, անծանոթԱշխարհից հնչող շռնդալից երգ: 
—Եվ հիշում էր նա, նորից ու նորից,Ամբողջը... նրանց դեմքերը, նրաԽոսքերը և՜ պարզ, և՜ զարմանալի,Ինչպես մեքենան այն հրաշագործ,Որ գումարում է, հանում, բաժանումԵվ բազմապատկում: 
Այդպե՜ս, ճի՜շտ այդպեսԶարմացավ նա, երբ առաջին անգամՑույց տվին նրան հաշվող մեքենան: 
—Այդ զարմանալի մեքենան: 
— Իր գորշ,Իր միապաղաղ կյանքում, ուր չկարՈ՜չ մի բան լուսեղ ու զարմանալի,Որ ամբողջովին մի շղթա էր գորշ,Փոքրիկ հոգսերի, — որ տևում էր լոկ,Որպես ռոճիկից ռոճիկ ընթացողՄի տաղտկալի երթ, — իր կյանքում դա միՀրաշք էր վսեմ ու անիրական: 
—Այդ զարմանալի մեքենան…Մի պահ,Առաջին անգամ երբ նա դարձըրեցԱյդ մեքենայի կոթը, — մի վայրկյանԿաշկանդեց նրան անդրաշխարհայինՄի երանություն: 
— Մի վայրկյան նրանԹվաց, թե ինքը մի գերերկրայինՀանճարի ուժով պոկվեց առօրյաԻր անաստղ կյանքից — և թռավ դեպիՀրաշքով լեցուն աշխարհ մի ուրիշ,Դեպի հեռավոր աշխարհն այն, որիՓարթամ, դյութական կենցաղի մասինԵրազել է միշտ ինքը, որպես միԴրախտի մասին: 
— Որի գիտությանՈւ հարստության մասին նա այնքանԿարդացել է դեռ մանուկ հասակիցԱնթիվ գրքերում ու ժուռնալներում:
Օ, չքնա՛ղ աշխարհ... — նա գուրգուրանքովՇոյեց մեքենան մի քանի անգամ,Հետո հուզմունքից փայլող աչքերովՆայեց հիմնարկի վարիչի դեմքինԵվ ժպտաց մի պահ գոհ ու հաղթական: 
—Այո՜, հուզմունքից փայլող աչքերովՆայելով անթարթ վարիչի դեմքին —Ժպտաց նա մի պահ՝ գոհ ու հաղթականԵվ հետո, փայլող աչքերը կրկինՀառելով փոքրիկ այն մեքենային —Նա բարակ քրքջաց՝ հեգնանքով, թաքունԱրհամարհանքով լեցուն քրքիջով...«Հի՛-հի՛-հի՛» — քրքջաց, ձեռքերը հետոԻնքնագոհաբար նա քսեց իրարԵվ ասաց. « — Այո՜... սիրելի վարիչ, —Այսպիսի բանե՜ր...» — Իսկ վարիչը՝ բութՀայացքն հառելով իր փայլող դեմքին,Չհասկանալով իր արձակած սուրՀեգնանքը՝ նետած նրանց հասցեին
Երեխայաբար ծիծաղեց ինքն էլ...Կարո՞ղ էր արդյոք լոկ կուսակցականԻր տոմսի ուժով մարդու շարք անցածԱյդ ողորմելին, — մտածում էր նա, —Հասկանալ իր սուր հեգնանքը՝ հղածԻրենց հասցեին: 
— Կարո՞ղ էր արդյոքԱյդ ողորմելին հասկանալ, որ այդՖանտաստիկական մեքենան իրոքՄի անհերքելի մահավճի՜ռ էրՈւղղած իրենց դե՜մ: 
— Ի՞նչ ունեն սրանք,—Մտածում էր նա, նրանց վիթխարիՀանճարի, ուժի և տեխնիկական
Քանքարի հանդեպ... 
Ի՞նչ ունեն — միայնՏկլոր սրունքներ և ուրիշ ոչինչ:
Եվ ի՛նչ, ի՛նչ հեգնանք սատանայական, —Մտածել էր նա հաճախ, — այսպիսիՄարդկային տարրից, նման չքավորԵրկրում՝ ունենալ կոմունիստականՀասարակակարգ կառուցելու ի՜ղձ...Երեք տարի է ահա, որ ինքըԱյստեղ, նաիրյան այս գործարանումԱշխատում է սոսկ մի հաշվետարի—Պաշտոնով: 
— Երեք տարի շարունակԱյստե՞ղ է թափել իր քրտինքը նա,—Եվ ի՞նչ է տեսել՝ տգիտությունիցԵվ ստոր, փոքրիկ շահերի համարԻրար դեմ մղվող պայքարից բացի...Վերևում՝ գործին անծանոթ մարդիկ,Եսասեր, իրար ոտքի տակ փորող,Անդեմ, ինքնագոհ և ստրկամիտ: 
—Իսկ գործարանի բանվորնե՞րը... օ,Կա՞ արդյոք թեկուզ լույսի մի նշույլԱյդ մարդկանց կյանքում…Կարո՞ղ է արդյոքՄի բան սպասել ինքը նրանցից,Երբ ճանաչում է նրանց ավելի՜,Քան ինքը — իրեն: 
Խեղճ, տգետ մարդիկ,Օրվա վաստակի համար մաքառող,Մարդիկ, որ կարծես իզուր են կրումԿոչումը մարդու: 
— Նրանց պիտի դեռՍովորեցնես քթները սրբելԵվ ապա՜ նստել հացի... օ, նրանցՓոխելու համար սերունդնե՜ր են պետքԵվ ո՜չ թե օրեր, կամ տասնամյակներ: 
—Կարո՞ղ են նրանք հասկանալ արդյոք, —Մտածում էր նա դեռ երեկ, — թեկուզՏարրական մի միտք — կարո՞ղ է նրանցԳլուխը մտնել որևէ վսեմԳաղափար... օ, դա մի անիրականՀրաշք էր թվում նրան դեռ երեկ, —Նա ավելի շատ գլո՜ւխը կտար,Քան կհամոզվեր երեկ, որ նրանք,Այդ քարե դարից մնացած մարդիկԿարող են լինել խոհի ընդունակ,Կարող են իրենց մտքով ըմբռնելՄի բարձր, պայծառ գաղափար, կամ խոհ: 
—Նա չէ՜ր էլ կարող երևակայելԴեռ երեկ, որ այս ածխադեմ մարդիկԿարող են երբեք լինել ընդունակԻնքնազոհության և հերոսության, —Որ մարդիկ այդ մութ կարող են իրենցՍրտերում կրել ոգևորությանՀուրը սրբազան, այն հուրը, որովԴառնում է մարդը աստված ու հերոս...Այո ՜ — տարիներ շարունակ իրենՀամոզել է նա, որ մարդիկ այդ մութԼոկ ուտելո՜ւ են ընդունակ, այո՜, —Ուտելո ՜ւ միայն և ծանր, դժվար,Անմարդավայել, սև աշխատանքի, —Բայց այսօր ահա, ընդամենը միԺամվա ընթացքում, փլվում է հանկարծԻր, տարիների ընթացքում կոփված,Համոզմունքների շենքը անհողդողդ —Եվ չի ՜ հավատում իր աչքերին նա,Դժվարությամբ է իր միտքը ահաԵնթարկվում իր նոր, անհասկանալիԶգացմունքների եռուն հորձանքին...Եվ ո՞նց պատահեց ամբողջը... 
Այնքա՛նԱյնքա ՜ն հասարակ ու զարմանալի,Այո՜ — հասարակ ու զարմանալի,Ինչպես մեքենան այն հրաշագործ, —Հաշվող մեքենան: 
—...Առավոտ նրանԵկան ասացին, որ երեկոյանՀայտարարված է ընդհանուր ժողով,Ուր սոցմրցության հարցն է դրվելուՔննության... 
Այո՜: 
— Լսեց քմծիծաղ,Ինչպես լսում էր նա սովորաբարԼուրերն այդպիսի, — և որոշեց գալ: 
—Նախ՝ ա՜յն պատճառով, որ պարտադիր էրՆերկայությունը պաշտոնյաների,Եվ ապա — դե, նա ի՞նչ պիտի աներՏանը: 
— Եվ եկավ: 
— Ժողովը տևեցԲավական երկար: 
— Նախ նայում էր նաՇուրջը՝ քմծիծաղ արհամարհանքով(Իհարկե, գաղտնի...) — Իսկ հետո... հետո..Օ, ինքն է՜լ գլխի չընկավ, թե հետոՈ՛նց, ո՛նց գրավվեց ինքն հետզհետե,Կարծես թե մեկը սուզեց նրան մեծՄի կաթսայի մեջ... 
Կարծես թե մեկըՊիրկ, ջղուտ ձեռքով պոկեց իր խավարԱչքերից բարակ, թափանցիկ մի քող —Եվ տեսավ հանկարծ նա այն, որ երեկՉէր կարող անգամ երևակայել,Թե կարող է ինքն զգալ ու տեսնել...Եվ ինչի՞ց, ինչի՞ց, ինչի՞ց սկսվեց,—Մտածում էր նա՝ ժողովից հետոՎերադառնալիս: 
— Ցուրտ, խոնավ քամինԼիզում էր նրա դեմքը, թափանցումՄինչև թոքերը բավական հիվանդ, —Նա չէր նկատում ո՛չ մի բան սակայն,Ձեռքերը կոխած գրպաններն՝ արագՔայլում էր ցեխոտ, խարխուլ մայթերով,Ու բոցկլտում էր ուղեղը՝ ջերմինԽոհերից թե՜ նոր, թե՜ զարմանալի...«Ինչի՞ց սկսվեց...» — Հիշեց. — դահլիճումԾուխ, ծանոթ մշուշ: 
— Մշուշում — դեմքեր,Բոլորը ծանոթ: 
— Նրանց ամեն օրՏեսնում էր ինքը, ու թվում էր թեՃանաչում է նա յուրաքանչյուրին,Ինչպես սեփական իր կնոջը, կամԵրեխաներին: 
— Նստած էր Խեչոն,Այդ վտիտ մարմնով բանվորը, որիԴեմքին կա նստած միշտ դժգոհություն,Ինչի՞ց — չգիտես: 
— Նստած էր Համոն,Այդ հայհոյասեր լենինականցին,Այդ պարծենկոտը, որ չի՛ հավանումՈչ ոքի՝ բացի սեփական անձից: 
—Մուկուչը հետո, այդ երիտասարդԲանվորը, որ միշտ ծաղրում է իրեն,Սիրում է խմել և գնալ կինո,Թեկուզ ունի մայր, կին ու երեխա,Որ նայում են լոկ նրա վաստակին: 
—Նստած էր Հայրոն... 
Տպավորվել էրՆրա ուղեղում մանավանդ նրա՜,Այդ տարիքն առած, բայց անգրագետ,Կոպիտ, քչախոս, մի՜շտ անբավականԲանվորի դեմքը... 
Այդ մարդը, որիԱմե՜ն մի մազը ծանոթ էր իրեն,Որին չէր սիրում ինքը և որիցՆա չէր սպասում ոչինչ՝ վայրենիՀայհոյանքներից և մութ, եսամոլԻղձերից բացի: 
— Նա չէ՞ր, այդ Հայրոն,Որ քիչ էր մնում սպաներ մի օրԻր ընկերներից մեկին՝ մի փոքրիկՎեճի ժամանակ... 
Եվ այսպես, հերթովՄտաբերում էր նա նրանց մեկ-մեկ, —Մոտ հիսուն հոգի, որ նստած էինՍկզբում դժգոհ, հոգնած դեմքերով:
Դահլիճը արդեն լցված էր ծխով,Հորանջում էին արդեն ձանձրույթից,Երբ եկավ հանկարծ զեկուցողը — ևԺողովն սկսվեց: 
— Ինքը անկյունումԿծկված՝ մի փոքր արհամարհականԺպիտը դեմքին՝ նայում էր նրան: 
—Ի՞նչ էր սպասում այդ հավաքույթիցԻնքը — թվում է, թե պարզ է, առանցԵրկար խոսքերի: 
— Մի պաշտոնականԶեկուցում, հետո վաղուց պատրաստվածՄի բանաձևի քվեարկություն —Եվ ուրիշ ոչինչ: 
— Մութ, մեռյալ մի գործ,Որ փաթաթվում է այդ անգրագետԽեղճերի վզին, որպես մի վերին,Անխուսափելի կամքի ցանկություն...Այդպե ՜ս էլ կարծես սկսվեց: 
— Նախ նա,Այդ զեկուցողը, հայտնեց, որ իրենցՍոցմրցության են կանչել՝ Լենինի —Քաղաքից՝ հսկա մի գործ սա անիԲանվորները... (Նա այդպես էլ ասաց՝«Լենինի քաղաքը», և ո ՜չ — Լենինգրադ,Ինչո՞ւ, չգիտեր ինքն էլ երևի...) —Խոսեց նա հետո մրցության մասին,Դրա էության, — բերեց ցիտատներԼենինից, Մարքսից և Ստալինից, —Եվ հետո անցավ սոցիալիստականՇինարարության հնգամյա հսկաՊլանին: 
Բերեց մի քանի թվեր,Հետո անպաճույճ, պարզ, հասկանալիԽոսքերով պատմեց, նկարագրեցԱշխատանքները նա այդ վիթխարի —Եվ հանկարծ ինքն էլ նկատեց, որ միԻնչ-որ անսովոր, խոր լարվածությամբԼսում են ահա բոլորը նրան, —Լսում է ի՜նքն էլ և աչքերից իրԸնկնում է կարծես մի մութ վարագույր...Բայց ո ՜չ. — դեռ դա չէ ՜ր պատճառը իր այդԱնսպասելի ոգևորության, —Զեկուցումը չէ՜ր... 
Չէ՞ որ՝ ինչ որ նա ՜,Այդ զեկուցողը պատմեց ժողովին —Ո՜չ նորություն էր իր համար, ո ՜չ էլԵրկնքից իջած մարգարեություն...Չէ որ, վերջապես, այդ մարդու ասածԲոլոր այդ վսեմ բաների մասինԻնքը բազմիցս կարդացել էր մերԲոլոր թերթերում և ժուռնալներում —Կարդացել էր և... չէր հավատացել: 
—Ուրեմն դա չէ՛ր պատճառը նրաՈգևորության: 
— Բա ի՞նչն էր, ի՞նչը, —Մտածում էր նա արագ քայլերովԿտրելով ծանոթ ճանապարհը: 
— ՆաԻր ներքին անթարթ հայացքը հառածՍեփական մտքի խորքը՝ ճգնում էրԼրիվ ճշտությամբ, մանրամասնորենՎերականգնել իր բորբոքված մտքումԱմբողջը: 
— Այո ՜: 
— Զեկուցողը երբԻր խոսքն ավարտեց — դահլիճում արդենՏիրում էր մի խոր, ջերմին լռություն: 
—Մի լարվածություն անսպասելիՆստել էր, ծանր, բոլորի դեմքին —Եվ ի՜նքն էլ, ի՜նքն էլ համակված էր այդԽոր, անակնկալ, գոլ լարվածությամբ…Բայց դա ո՞նց, դա ո՞նց, դա ոնց պատահեցԱյդ ինչպե՞ս եղավ, որ ինքն էլ հանկարծ,Համակված կարծես մի մութ մոգությամբՍկսեց տարվել մտքերով — այնքա՛նՆոր ու անսովոր…	Իր մշուշապատ,Թե պայծառացած աչքերի առջև,Գուցե ընդհանուր այդ լարվածությանԱզդեցության տակ — սկսեց հանկարծՎիթխարի պատկեր մի գծագրվել,Մի զարմանալի, հոյակապ պատկեր…Դահլիճում տիրող կապույտ լռության,Կապտավուն ծխի ու մարդկային այդ,Խոր լարվածության միջից ելնելով,Ձուլվելով գուցե իր լսողությանՍահմանին հասնող խոսքերից, նաևՄարդկային խորունկ շնչառությունից, —Հյուսվելով նրբին, անհասկանալի,Անշոշափելի տարրերից — քիչ-քիչԻր պայծառացած աչքերի առջևՍկսվեց փռվել պատկերն այդ — այնքա՛նԵ՜վ հեքիաթային, և՜... հասանելի: 
—Տեսնում էր նա բիլ մշուշի միջիցԴաշտեր, հովիտներ, լեռներ ամեհի,Քաղաքներ հսկա ու գործարաններ, —Եվ հասնում էին նրա ականջինԱմեհի ձայներ... 
Բանա՞կ էր արդյոք,Մի բազմամիլիոն, երկաթյա բանակ,Որ արշավանքի ելած լցրել էրԱշխարհը հաստատ, մեկին ձայներով...Ոտքերի դոփյուն, մկանների երգ,Լարված կամքերի աճումն ամեհի,Փոկերի դղիրդ, շչակների ձայն, —Եվ ձուլված իրար այս ամենը՝ միԱղմուկի նման ռիթմային, հզոր,Որպես երկաթյա երաժշտություն՝Հնչում էր վսեմ ու անպարտելի...Եվ այդ ամեհի երաժշտության,Այդ ծխի, կապույտ մշուշի միջից,Այդ բիլ լռության — տեսնում էր նա կոշտ,Մազապատ, անտաշ դեմքը Հայրոյի,Որ այնտեղ, բեմից, ձեռքը ծոծրակին,Քաշում էր կարծես իր կոպիտ կրծքիցԽոսքի ու խոհի անսովոր գլխիցԱյնքան հասարակ ու գոտեպնդիչԲառեր... օ, այո ՜ — խոսում էր — Հայրոն...Եվ ի՞նչ էր ասում. — օ, սովորականԲառեր... 
Հասարակ, բայց զարմանալի հոսքեր…Հասարակ, — օ, ո՜չ, — և եթեՀասարակ էին խոսքերը նրա,Ապա... ճի՜շտ այնքան հասարակ, որքանՊարզ ու հասարակ է վերջ ի վերջոՀաշվող մեքենան... այն զարմանալի,Հրաշք-մեքենան: 
— Հայրոյի ասածԽոսքերում անշուշտ ա՜յն էր իր համարԹե անակնկալ, թե զարմանալի,Որ ինքը... այո՜, չէր կարող երբեքԵրևակայել, որ նա, այդ Հայրոն,Ընդունակ է գեթ գլխի ընկնելու,Թե ինչ են ուզում մարդիկ իրենից,Էլ ո՞ւր մնաց, որ նա զգար իրենԱնխախտ մասնիկը այն մեծ բանակի,Որ Երևանից մինչև ԼենինգրադՁայնում են իրար՝ ֆանտաստիկականԵվ չտեսնված մի աշխատանքի,Մի վեհ, վիթխարի մի գործի համար...Խոսեցին հետո մյուսները: 
— Եվ —Այն մարդիկ, որոնց ինքը ամեն օրՏեսնում էր, ապրում հետները, և միշտԹվում էր նրան, թե ճանաչում էԻնքը բոլորին ավելի, քան լավ, —Հանկարծ հառնեցին իր առջև — այնքա՛նԿարծես անծանոթ, անճանաչելի: 
—Երեք տարի է ահա, որ ինքըԱպրում է այստեղ, այս մարդկանց կողքին, —Մտածում էր նա, — և ի՞նչ. — այս երեքՏարվա ընթացքում կարողացե՞լ էԱրդյոք հասկանալ այս մարդկանց, տեսնել,Զգալ, թե ինչո՞վ, ինչո՞վ են նրանքԱպրում ու շնչում: 
— Ճգնե՞լ է արդյոքԸմբռնել նրանց առօրյա կյանքիՈւ աշխատանքի իմաստը, — նրանցԱնդուլ մաքառման և ընդվզումիԻմաստը: 
— Օ, ո՜չ... 
Վերցնենք թեկուզ, —Մտածում էր նա, — այդ նույն Հայրոյին.Անցել է անփույթ այդ մարդու կողքիցԻնքը ամեն օր տեսել է միայնՆրա մարդկային թերություններիԿեղևը, նրա կոպիտ խոսքերի,Նրա ձեռների, կեղտոտ մատներիԿոշտերը միայն: 
— Եվ այսպես — բոլորԱյդ մարդկանց, նրանց առօրյա անդուլԱշխատանքների և նրանց ամբողջԳործի նկատմամբ: 
— ԱնանցանելիՄի պատնեշ է միշտ եղել բարձրացածԿարծես իր — և այդ բանակի միջև,Մի զարմանալի անթափանց պատնեշ,Որը չես կարող թեկուզ շոշափել,Բայց պինդ է այդ նուրբ պատնեշը գուցե,Քան քարը: 
— Այո՜: 
— Եվ պատնեշը այդ,Քաշված իր և իր շրջապատի մեջ —Ինչի՞ց է արդյոք դա առաջացել...Ինչի՞ց, օ, ինչի՞ց, — հարցընում էր նա, —Եվ չէր հասկանում, չէր գտնում դրաՊատճառն իսկական: 
— ԱնդրադառնալովԻր ամբողջ կյանքին՝ փորձում էր գտնելԱյդ հարցին նա մի պատասխան: 
— Փոքրիկ,Խուլ, գավառական քաղաքում ահա —Իր հայրը՝ չարչի , թե արհեստավոր...Օ, և այս, և այն: 
— Տանը շարունակՉքավորություն, խեղճություն, կարիք...Երկդասյան դպրոց. հետո սեփականՋանքերով մի կերպ ընկած Երևան.Սովորում է նա թեմականում... և —Դա ե՞րբ էր, — թողեց դպրոցը, մտավՀաշվապահական կուրսեր — և ահաԴարձավ հաշվետար: 
— Տասնյոթ թվինՆա ամուսնացավ — և այն օրվանիցԱշխատում է նա գրասենյակներում: 
—Կարգեր են փոխվել, բանակներ եկել,Բանակներ անցել — իսկ նա միևնույնՄատյանների մեջ թաղված շարունակԱպրում է մի գորշ խխունջի նման,Դժգոհ իրենից, դժգոհ բոլորից,Դժգոհ մանավանդ անհասկանալիԱյս «ընկերներից», որոնցից միայնՍարսափել է ինքն ու ակընկալելԱմենայն չարիք ու դժբախտություն...Հեռու է եղել ինքը շարունակ, —Մտածում էր նա, — կռվից, պայքարից. —Չի եղել երբեք նա կուսակցական,Դժգոհ է եղել նա դաշնակներից,Բայց ինչո՞ւ, ինչո՞ւ չի հավատացելԵվ սրանց... 
Ինչո՞ւ... 
Ի՞նչն է վախեցելԿորցնել, բացի իր խեղճությունից,Իր ճղճիմ, խղճուկ, անաստղ գոյությանԳորշ, անհրապույր հեռանկարից...Խխունջի նման կառչած շարունակԻր ընտանիքին, հոգսերին, հացիՉնչին փշրանքին, թաղված գլխովինԱյդ ամենի մեջ — չի կարողացելՍթափվել, բանալ աչքերը, տեսնելԻր շուրջը թափով թնդացող կյանքիԸնթացքը թե՜ վեհ, թե՜ հերոսական...Ինչո՞ւ, օ, ինչո՞ւ, — հարցնում էր նաԻնքը իրենից, և չէր կարենումԳտնել իր հարցին պատասխան: 
—Արագ, կուրծքը դեմ տված քամու հորձանքին,Քայլում էր նա՝ ողջ մարմինը թեքած, —Եվ քամու հնչեղ հորձանքում նա ա՜յլՁայներ էր լսում, նոր ու կատաղի,Տեսնում էր դեմքեր կոպիտ, անծանոթ, —Եվ բարձրանում էր նրա մշուշոտ,Բայց պայծառացած աչքերի առջևԵլնելով կարծես գիշերվա մուժից —Մեր մեծ առօրյան... 
Մի նո՜ր, վիթխարիԻմաստ էր նրա աչքին ստանումԱյն ամենը, որ ինքը ամեն օրՏեսնում էր, սակայն՝ անհասկանալիԻնչ-որ պատճառով՝ նա չէ՜ր հասկանումՄինչև այս գիշեր... 
Առաջին անգամԱյդ հաշվետարը, այդ մարդը փոքրիկ,Որ ապրել էր միշտ իր փոքրիկ, ճղճիմ,Չնչին հոգսերով, — առաջին անգամԻր անաստղ կյանքում զգաց նա կյանքիԱճումն, ահռելի ընթացքը, — նրաԵրկաթ քայլերի դոփյունն անհողդողդ: 
—Այնտեղ, մշուշում, տեսնում էր նա միՀսկա գործարան... 
Քաղաքում հեռու,Ուր չի եղել նա իր կյանքում երբեք,Որից բյուրավոր վերստեր են իրենԲաժանում, — այնտեղ, քաղաքում այդ մեծ,Որ առաջնորդի անունն է կրումԲազմությունների այս արևակամ, —Տեսնում էր այնտեղ նա կրակներ բյո՜ւր,Աստղերի նման փայլող կրակներ,Որոնց շուրջն անդուլ եռում են այս մերՀայրոյի նման ածխադեմ մարդկանցՀոծ բազմություններ... 
Այդ կրակներիցՁգվում են ահա դեպի խորքը այսՀեռավոր երկրի — կրակե թելեր: 
—Ձգվում են թելեր ոսկեցոլ աստղիՇողերի նման: 
— Երբ նայում է մարդԿիսախուփ աչով հեռու աստղերին —Այդպիսի ահա ոսկեցոլ թելեր,Ձգվելով այդ ջինջ, պայծառ աստղերից՝Կապում են մարդու հայացքը նրա՜նց,Այդ ջինջ աստղերին: 
— Առաջին անգամՆա զգաց այդ պիրկ, անմար թելերիԳոյությունը — և աշխարհը նրաԱչքերին հանկարծ լայնացա՛վ, ձգվե՛ց,Դարձավ անսահմա՛ն, անծի՛ր, անեզե՛րք,Երկնքի՜, հոգո՜ւ և տիեզերքի՛Նման անեզերք: 
— Թեթև քայլերովՏուն հասավ, թակեց նա դուռը: 
— ՔամինՇաչում էր դեռ թունդ, թռչում սանձարձակ:
Գիշեր էր արդեն, երբ վերադարձավ: 
—Արագ մտավ տուն: 
— Կինը հարցականՀառեց մի վայրկյան աչքերը նրաՇորերին, դեմքին և ոչինչ չասաց: 
—Սենյակում փայտյա սեղանի վրա,Դրված էր մի հին դեղին ինքնաեռ,Կողքին — մի քանի դատարկ բաժակներ—Եվ ուրիշ ոչինչ: 
— Թափառ աչքերովՆայեց մի վայրկյան այդ ամենին նա,«Թեյ կա՞» — հարցըրեց մեքենայաբարԿնոջը — և երբ կինը օրորեցԳլուխը — նա լուռ վերարկուն հանեցԵվ գնաց, պառկեց անկյունում դրվածԱնկողնի վրա: 
— «Հարբա՞ծ է», իրենՀարց տվեց մտքում կինը, հետո լուռ,Չարացած դեմքով չանչ արավ նրան —Եվ ինքն էլ իր հին շորերն հանելով,Մտավ անկողին: 
—Սենյակի մթնումԽոր լռության մեջ այդ գիշեր երկարՄտածում էր նա աչքերը հառածՄութ առաստաղին: 
— Եվ սրթսրթալովԵրբ վերջապես նա աչքերը փակեցԵվ քունը՝ խոնավ, գգվող թաթերովՍկսեց իջնել նրա աչքերին, —Դեռ հնչում էին նրա ականջինԱմեհի խոսքեր ու ոտնաձայներ,Կրակներ էին իր դեմ կայծկլտում —Եվ մթության մեջ թվում էր նրան,Թե իր հոգնաբեկ մարմնի վրայովԴոփելով անցնում, անցնում են անվերջՀայրոյի նման ածխադեմ մարդկանցԵրկաթյա գնդեր, — գնում են դեպիԵրկաթից, կամքից ու աշխատանքիցԿոփվող մի աշխարհ……………………………………………………………..
Իսկ առավոտյան,Երբ եկավ կրկին նա գրասենյակՔնատ էր դեմքը, դժգոհ ու մռայլ.Գիշերը կարծես եղել էր քեֆիԵվ այժմ ծանր էր գլուխը, սիրտըԽառնում էր կարծես — և աշխարհը ողջԹվում էր պղտոր, մթին զառանցանք: 
—Իր մթնած, կիտված հոնքերի տակիցՆայում էր մեկ-մեկ նա շուրջը, նրանց,Եվ նրանք կրկին նո՜ւյնն էին թվում,Նույնն էին թվում այդ մարդիկ նրան՝Նույն սովորական և անհրապույր,Կարիքից, հոգսից ու աշխատանքիցԲթացած մարդիկ... 
Երեկվա իր մեծԽոհերից նրա պղտոր ուղեղումՄնացել էր լոկ մի մթին մորմոք,Մնացել էր լոկ խղճի խայթի պեսՄի ծանր զգացմունք, որը ճգնում էրՆա իր մեջ խեղդել: 
— Նման զգացմունքՈւնենում է մարդ, երբ հանցանք է միԿատարում գաղտնի. — խայթում է խիղճը —Եվ իզուր է նա ճգնում թաքցնելՍեփական խղճից գիտակցությունըԱյդ անդառնալի հանցագործության...Այդպես երբեմն հարբելուց հետո,Մյուս առավոտ ամաչում է մարդ,Երբ հիշում է, որ ինչ-որ անծանոթՄի մարդու առջև բացել է սիրտըԳիշերը՝ խելքից ընկած ժամանակ...Հեռու, մարմրող ցոլքերի նմանՑոլացին մի պահ նրա պղտորվածԳիտակցության մեջ երեկվա իր մեծԽոհերի վերջին փշրանքները — ևՍուզվեցին անդարձ ուղեղի մուժում: 
—Նա թթված դեմքով բացեց իր հսկաՀաշվեմատյանը, մի վերջին անգամԲութ, դժգոհ դեմքով իր շուրջը նայեց —Եվ խորասուզվեց իր մանրակրկիտ,Անվերջ, չհատնող հաշիվների մեջ: 
—«Հը, հո չե՞ս հարբել գիշերը» — նրանՀարցրեց Կարոն, հաշվապահը: 
— ՆաԼուռ, անթարթ նայեց նրա աչքերինԵվ ասաց. — «Այո ... մի փոքր... երեկ...Ժողովից հետո...» — Եվ կրկին նա լուռԹեքվեց իր հսկա մատյանի վրաԵվ խորասուզվեց հաշիվների մեջ...…………………………………………ԱյսպեսՄի անգամ ահա այդ փոքրիկ մարդու,Այդ հաշվետարի մոտով, այդքան մոտ,Թնդալով անցավ մեր մեծ առօրյան,Նա անգամ զգաց, շոշափեց մտքովԸնթացքը նրա հսկավիթխարի, —Նայեց նա մի պահ հրաշքի նմանԻր աչքերի դեմ բռնկված այդ վեհ,Այդ շռնդալով անցնող պատկերին—Եվ ընկճվելով նրա ամեհիՄեծության ներքո, այդ անգրկելի,Անհուն վեհության — սուզվեց նա կրկինԻր սովորական մտմտանքի մեջ...
Եվ նովելը մեր վերջացավ այսպես: 
—
1929
REQUIEM AETERNAM
ԿՈՄԻՏԱՍԻ ՀԻՇԱՏԱԿԻՆ
Ա
Հայրենի երգն ես դու մեր`Վերադարձած հայրենիք: 
—Դեմքիդ տանջանքն է դրելԱնագորույն մի կնիք: 
—Եվ հանճարի հեռակաՀուրն է հանգչում ճակատիդ,Ինչպես մարող ճառագայթԱրարատի գագաթին: 
—
Բ
Հայրենի ե՜րգն ես դու մերՀալածական, ինչպես ամպ,Որ քամիներն են ցրելԵվ տարիներն ապստամբ: 
—Ժողովրդի հանճարեղՍրտով երկնած ձայն ու շունչ,Որ բարբառել ես դարերՕտարության մշուշում:

Գ
Առանձին ձայնն է ինչպեսԴառնում հնչյուն հայրենի —Դաշնության մեջ լոկ հնչեղՀայրենական ձայների, —Այդպես մեր հին դաշնությանՈվ մարգարե տարագիր, —Դու գտանում ես ահաԵ՜վ ժողովուրդ, և՜ երկիր:

Դ
Հայրենի երգ մեր վսեմ,Հազարամյա՛ մեր հանճար, —Լոկ ժողովո՜ւրդն է հյուսելՔո դաշնությունը պայծառ, —Քեզ ժողովո՜ւրդն է խոնարհՏառապանքով իր ծնել,Իր ավյունով պահել վառ,Իր ոգու մեջ ընդունել…
Դ*Քեզ ժողովո՜ւրդն է չարքաշԻր բորբ շնչով տվել շունչ, —Ո՜չ մի իշխան կամ արքաՔեզ չի՜ պահել իր նաշում: 
—Թե՜ հայրենի, թե՜ օտարՏիրողների համար միշտԵղել ես — ձա՜յն որոտան,Եվ հա՜ր օտար, և ո՜ւրիշ: 
—
Ե
Դու աշխատա՛նքն ես երգելԵվ քրտինքը մաճկալի. —Անջո՜ւր հանգեր ու հերկեր,Սիրո երգեր անձկալի...Դու պանդուխտի տարագիրՍի՜րտն ես երգել կարոտողԱնհայրենիք արագիլ՝Կապված հուշի նարոտով: 
—
Զ
Հնչյուններ ես հավաքելՀենքի համար քո երգիԴու՝ հանդերից մահաբերՀյուսել ես երգ անթերիՍերունդների համար նոր: 
—
Է
Դու երգել ես միայն ճորտԺողովրդի համար մերԵրգեր՝ կյանքի նման խորԵվ զրկանքի նման վեհ: 
—Եվ երգերում քո անհուն—Ժողովրդի սրբազանՍե՛րն է միայն վեհանումԵվ աշխատանքը դաժան: 
—
Ը
Դու երգել ես միայն բորբԺողովրդի սրտում մերՎառվող ցնորքն անհողդողդ՝Իր գալիքի մասին վես: 
—Հայրենիքի՛ մասին նոր,Կյանքի, որ հաշտ ու ազատ —Ծնվելու է արյունովԵվ զոհերով սրբազան...
Թ
Քո Ժողովո՜ւրդն է խոնարհՔո երգերում անրջել՝Իր կյանքի տենչն անհնարԵվ սիրո շունչը հնչեղ: 
—Խաղաղությունն հաշտ ու սուրբ՝Տանիքների վրա մեր,Եվ սիրո խսոսք ու շշուկՀասկերի երգ ու համերգ...
Ժ
Մեղմ՝ կարկաչում էր քո ջերմԵրգը՝ երկրում մեր անշող—Տանիքների վրա մերԵվ սրտերի ղողանջող:
Կարկաչում էր նա հուշիկ,Մինչև խորշակն այն դաժանՀո՛ւշ դարձրեց ու փոշիԵրկիր ու երգ սրբազան...
ԺԱ
Քեզ չմնաց անգամ քոՀայրենի հող կոչվող սևԱյն հեռաստանն արնակոխ,Որ քո ցնորքն էր լուսե:
Քեզ չմնաց անգամ ժանտԱյն արեգակն հայրենի,Որ ավելի էր դաժան,Քան թշնամին վայրենի...
ԺԲ
Քեզ չմնաց անգամ քոԳորշ ժողովուրդն այն չարքաշ,Որ, ինչպես եզ գլխիկոր,Տքնում էր լուռ ու չարքաշ. —Սև զրկանքում մտորողՔո ժողովուրդն անգամ հեզ,Որ լոկ հացի ու սիրոՀույզերո՜վ էր սնում քեզ...
ԺԳ



 --------------------------------------- 


Քո ժողովուրդը չարքաշ.Հազարամյա զրկանքով,Հազա՛ր սրով զարկած հար՝Մարտիրոսյա՛լ իր կյանքով —Իր եզերքում հայրենիՀազիվ գտած հող մի բուռ —Քշվե՜լ է հար իր բնից,Իր խրճիթից ընդհանուր...
ԺԴ
Քեզ չմնաց անգամ քոՀայրենիքում դեռ աճածՄի բուռ ցնորք, մի խուրձ խոտԿամ թոնիրում թխած հաց...Գերի երկրում քո անթովԱնգամ մի մա՛յր, որը քեզՍնե՛ր անգին իր կաթովԵվ հավատով իր փրկեր...
ԺԳ
Չար ուրագան մի շաչող,Դաժան մրրիկ մի ահեղ —Քշեց շյուղի նման չոր,Հողմի նման խելահեղ, —Եվ տերևներ ինչպես հինԾառից ընկած ու անկյանք —Քշեց երախը մահիԹե՜ մայրերին, թե՜ մանկանց…
ԺԴ
Զարհուրելի եռանդով,Ինչպես քաղցած մի գազան—Սրբեց կամքով մի քանդողԵրկիր ու տուն սրբազան…Լափեց եզերքը քո հին՝Ե՜վ ժողովուրդ, և՜ վաստակ, —Եվ անապատ ամայիԴարձավ երկիրն Հայաստան...
ԺԵ
Ինչպես գրքից պոկված թերթ,Կամ չորացած արտի շյուղ,Նետված հողմով այն անեզրՄահվան քամուն ու փոշուն, —Դու՝ հանճարի նման մեր՝Հազարամյա ուրվական՝Դարձար տերև մահամերձ,Քշված ոգի ու վկա...
ԺԶ
Հողմով տարված ինչպես շյուղ, —Ուղիներում դու տեսարՀրաճարակ կյանք ու խուղ,Եվ ժողովուրդ հրկիզված: 
—Ինչպես մահո՜ւ մանգաղով, —Տեսար գյուղե՛ր դու հնձած, —Այդ ժողովո՜ւրդն էր քո ողջ,Որ քեզ տվեց երգի ձայն...
ԺԷ
Եվ արդեն խո՛լ դարձած հողմ,Խաղերի ծուխ ու փոշի՝Քշված ձեռքով անողորմԶարհուրելի մի ուժի, —Խելակորույս քո ոգինԴո՜ւրս շպրտվեց երկրից հար, —Եվ թափառեց տարագիր,Իբրև մեռա՛ծ երգի բառ...
ԺԸ
Վիթիխարի եզ մի ինչպես՝Սովից տոչոր՝ հանկարծ գա,Լիզե մի ողջ ոսկի դեզԵվ չթողնի հե՜տք անգամ, —Այդպես աղետն այն զարհուրԱնցավ բարձրիկ քո դաշտից, —Եվ դաշտն ամբողջ դարձավ մո՜ւր,Ինչպես արտը՝ երաշտից: 
—
Ի
Հալածակա՜ն, որպես քոՈ՜ղջ ժողովուրդն այն պահին —Խելակորույս քո ոգովՉարվեցի՛ր դու Մահի...Ո՜չ. — չմեռա՜ր այնժամ դու,Այլ սարսափից խելագար՝Երազեցիր դառնալ տուն,Որ աշխարհում էլ չկար...
ԻԱ
Եվ՝ սարսափից խելագարԵ՜վ գզգզված, և բոկոտնՄահվան սքեմ դու հագարԵվ սնվեցիր քո ոգով: 
—Բայց քո ոգին չքամեցԵվ չէ՜ր կարող քամել ժանտԱյն զոհերի մեծամեծԱրյունը սուրբ ու անչափ...
ԻԲ
Անհնարի՜ն էր, Վարպետ,Որ քո ոգին ստեղծողՀղիանա՛ր ու արբերԱվյունով ժանտ ու խոցող...Անհնարին էր, որ քոԵրգի ոգին հանճարեղՆաիրական իր երգովԱյնժամ երգեր մի արև…
ԻԳ
Անհանգրվան, ինչպես նոր,Հալածական Արքա Լիր՝Սրտում քո՝ սո՛ւրբ մի ցնորք՝Անէացած մի երկիր, —Զգեցած մահ ու սարսափ,Տեսած և՜ ահ, և՜ դժոխք, —Ինչպես կարող էր անսալՈգին քո կյանք ու ցնորք…
ԻԴ
Քո հին սրինգը գրկած,Իբրև մանուկ մի ազատ,Որ դեռ պահում է երգածԵրգերիդ շունչն հարազատ, —Քո այդ եղեգն երգեցիկՀեռու ափեր դու տարար.Բայց դու երբեք չերգեցիրՆրանով — ե՛րգ փրկարար...
ԻԵ
Անհանգրվան տարվեցիրԵրկրից. երկիր, որպես մերկ,Անհայրենիք մուրացիկ,Որ հացի տեղ — ունի ե՜րգ: 
—Բայց չլսեց ոչ ոք քեզ,Քեզ ոչ մի սիրտ չգթաց, —Միայն քամին մորմոքեց,Միայն անձրևն իջավ թաց...
ԻԶ
Եվ ափերում այն օտար,Ուր քեզ նետեց հողմը սև —Դու ունկնդիր չգտար,Իսկ պատահմամբ թե լսեցՔեզ մի անցորդ կամ մոլորՄի ուղևոր հոգնաբեկ, —Տեսար, որ նույն հողմերովՔշվածներ են նրանք հեք...
ԻԷ
Նրանք՝ իրենք — տարագիր,Իրենք՝ և՜ որբ, և՜ անճար—Ունկնդրում են քո երգին,Որ երազեն ու տենչան, —Որ՝ բռնելով քո թելիցԻրենց սրտով կարոտողԴառնան երկիրն այն էլի,Գոնե հուշով փարատող…
ԻԸ
Ինչ պիտի տար սրտին քո,Քո հանճարին որբացածՆրանց անհող արցունքովՑողված ոգիդ նրբաձայն...Հեռու երկրից քո այն վառ.Ժողովրդից՝ դարձած հուշ —Ո՞նց քո ոգին որոտարԿարոտանքից նրանց ուշ...
ԻԹ
Որքան էլ պի՜րկ նա լիներ՝Ստեղծագործ քո ոգին —Ո՞ր դաշտերում նա հիներԵրգն իր անմահ մորմոքի...Ա՛խ, ծաղկի սերմն՝ հայրենիՀող չի՜ հաճախ ճանաչում, —Բայց սե՜րմն հոգու — միայն իրՀայրենիքում է աճում…
Լ
Ամայացա՛վ քո ոգին,Ինչպես անջուր հանդի հող,Եվ մազերին քո չոքեցՁմեռ ու ձյուն անողոք: 
—Եվ գետնահար, որպես ծառ՝Պոկված հողմով կատաղի —Բեկվեց ոգին քո պայծառ՝Առանց բույրի ու շաղի: 
—
ԼԱ
Քո հեռավոր երկրի ջեռԱրոտների նման ա՜յն,Որ դարձրեց սև մի ձեռքՀերկ խորշակյալ և ունայն, —Խորշակյալ դաշտ դարձավ չորԱյդպես ոգի՜ քո հնչեղ,Որ ո՜չ արև կենսաշող,Ոչ հույսի շող չշնչեց: 
—
ԼԲ
Հո՛ղ ցանեցիր ու մոխիրՔո մազերին զառամյալ, —Եվ՝ հալածված ոսոխից՝Երազեցիր միայն մահ...Զառանցանքի մեջ զարհուրԵրազվեցին քեզ հեռվից —Հրդեհ ու ջարդ ընդհանուրԵվ գլխատում արևի...
ԼԳ
Ապա խավար իջավ խորԵվ հանճարեղ քո ոգումՓռվեց գիշեր ու ժխոր,Եվ մտքի մուժ բորբոքուն. —Եվ տարինե՛ր անցան սին,Եվ քո ոգին խելագարԿիզվեց հուրո՜վ այն զազիր,Մինչև գիշեր վերջին գար: 
—
ԼԴ
Ո՛վ հայրենի մեր երգիՀրե հանճար տառապած.Դու չտեսա՛ր քո երկրիԱրշալույսը փառապանծ...Իբրև աճյո՛ւն դու եկար,Իբրև մեռա՛ծ տարագիր, —Հին դաշնության դու վկաԵվ առաջին քարակիր…
ԼԵ
Անհանգրվան, ինչպես միՏերև, պոկված իր ծառից՝Քեզ վտարեց մի քամիՔո հայրենի աշխարհից, —Եվ քո ոգում՝ հայրենիՀուշն արյունով նա նշեց —Զառանցանքով արյունի՝Հորդած կարմիր մի գիշեր — …
ԼԶ
Ճի՜շտ է, Վարպետ: 
— Քո ոգունԻջած մուժի՜ նման մառ.—Եվ հալածող մահաթույն,Եվ խավարի պես խավար, —Այն օրերում մեր երկրի,Մեր աշխարհի՜ վրա ողջ—Իջել էր սև ավերքիԶարհուրելի մռայլ քո՜ղ…
ԼԷ
Այն օրերին արդեն մերՈղջ աշխարհում համարյա՝Նստե՛լ էր սև, ինչպես նեռ,Մեր սև ոսոխն հնօրյա, —Ինչպես բերքի տեղ հանդի՝Հնձեն թուփեր վարդենի, —Այդպես մահու գերանդինՀունձն էր արել արդեն իր: 
—
ԼԸ
Ո՛ղջ աշխարհում արդեն մեր,Ծայրեիծայր համարյաԿենդանի հունտ էր ինչ դեռՊարտեզներում հնօրյա, —Եվ՝ ամենից առաջ՝ ինչԲողբոջ ու ծի՜լ էր ոգու՝Որ շյուղ անգամ էլ չաճի —Հնձել էր ձեռքն ահարկու: 
—
ԼԹ
Վերջին հողի վրա լոկ,Վերջին քարին հայրենի,Ցցված կղզու նման շոգ՝Օվկիանում արյունի, —Վերջին քարի վրա այդ,Դեռ մնացած անողող ՝Զառանցում էր հուսահատՄեր ժողովուրդը՝ դեռ ողջ...
Խ
Զառանցում էր կիսամեռԺողովրդի մեր մի բուռՄնացորդը, որ չուներԷլ փրկության կարծես դուռ: 
—Հորդաներով ամեհիՇրջապատված ու ողող՝Տերն էր նաև «հայրենի»Քշում անդունդն անողոք...
ԽԱ
Ինչպես մարդկանց նավաբեկ՝Կառչած լաստին մոտեցող —Ծովահենն է հրում լերկՄոլեգնությամբ դեպի ծով. —Ժողովրդի ինչպես մերԲեկորները այդ չնչին. —«Հայրենական» տերն էր դեռՀրում անդունդը վերջին...
ԽԲ
Փորձանքներից հարատևԱրդեն կորած, անուղի,Այդ շյուղն անգամ մահամերձԺողովրդի ու հողի, —«Իր» տերերի ձեռքով սև,Որպես դիակ՝ կրծքին քար —Պիտի սուզվեր վերջապես, —Թե փրկությունը չգար…
ԽԳ
Բայց փրկությունը եկավԽո՛ր խավարում, ինչպես լույսԱրեգակի հեռակա,Որ ճառագում է վերուստ…Որպես հրաշք նա եկավ,Որպես որո՜տ — շառաչեց, —Խնդությունից խելագար,Մի փրկչի պե՜ս փառաճեմ...
ԽԴ
Հեռուներում հյուսիսիՊայթեց որոտն այդ ահեղ:
Ո՜չ մի ուրիշ ՀիսուսիԴեռ այդպիսի խելահեղԽնդությամբ չէր առաջել,Տառապյալ մարդն իր օրում,—Ո՜չ մի փրկչի համբավ չէ՜րԱյդպես շաչել դեռ հեռու...
ԽԵ
Ո՜չ մի փրկիչ աշխարհումԴեռ չէր եկել այդքան մեծ,Այդքան զորեղ ու արու,Այդքան և՜ հաշտ, և՜ աններ: 
—Դեռ աշխարհի սկզբիցՄինչև օրերն այս նորոգ —Չէր տեսել կյանքը փրկիչ՝Այսքան ատող ու ներող: 
—
ԽԶ
Դեռ աշխարհ չէր եկել մինչՓրկչի գալուստն այս անհուն —Այսպիսի բիրտ մի փրկիչ,Այսպիսի սուրբ մի անուն: 
—Շա՛տ է տեսել տառապածՄարդն աշխարհում «փրկիչներ», —Բայց այսպիսի փառապանծԴեռ փրկիչ չէր կյանք իջել: 
—
ԽԷ
Տառապած մարդն աշխարհումՓրկիչներ է տեսել բյուր—Ինչ-որ չարի ու բարուՏախտակներով ընդհանուր: 
—Նրանք եկել են անխախտ՝Միշտ՝ Աստուծո անունով՝Բերելու լույս ու նոր բախտԶուրկ սրտերին՝ հանուն հոր: 
—
ԽԸ
Նրանք եկել են սիրոԵ՜վ տանջանքի, և՜ հլուՉարչարանքի խոսքերով,Խոստանալով անմար լույս:
Նրանք եկել են խոնարհ,Փշյա պսակ ձեռներին,Իբրև անպարտ մի զրահ՝Բախտ կռելու մի վերին: 
—
ԽԹ
Նրանք եկել են բոլորՀոգնածներին, խեղճերին,Հոգիներին այն մոլոր,Տառապանքի լճերիցՄաղձ ու լեղի լոկ խմողԹշվառներին տալու զենք, —Որպեսզի կյանք նրանք նորԵվ նոր բերկրանք երազեն: 
—
Ծ
Եվ՝ աշխարհի սկզբիցՄինչև օրերը ներկա —Ինչքան եկել է փրկիչ՝Մորուքը կարճ, թե երկար, —Դեմքով կարմիր, թե դեղինԿամ սպիտակ, անգամ սև,Նույն խորհուրդով լոկ հղի՝Նույն պատգամն են բերել — «Սե՛ ր»:

ԾԱ
«Սե՛ր»... — Մարդկության անցյալ ողջՊատմության մեջ, — մարդկությանԵրազներում՝ այն դողդոջ —Կապկանման մարդու լայնԳազանատիպ բերանովՀնձած խոսքից առաջին,Մինչ «հանճարեղ մարդը նոր»Նույնն են կրկնում բառացի...
ԿԳ
«Օ՛, եղբայրներ կարոտյալ,Եվ գոսնացած, և՜ բորոտ,Դուք չեք տեսնում լուսափայլ«Կյանքն» աշխարհում այն նորոգ: 
—Թե վիճակված է անհունԵրջանկություն երկնային, —Իսկ նրանց՝ վի՜շտ անանունԸնկան երբ գիրկը մահի...» —
ԿԶ
«Ուրեմն դո՛ւք եք կյանքիԵրանյալներն իսկական, —Ով զավակներ զրկանքի,Որ տառապել եք այնքան, —Օվկիանի պես անեզրՍիրով խոնարհ ու ներող, —Սիրեցեք սև շղթաներԿռողներին ձեր բոլոր…: 
—
ԿԷ
Ինչքան ուզում են նոքա՝Այդ կեսարներն անբարիշտ՝Խարույկներով բորբոքած՝Ողջակիզեն ձեզ ընդմիշտ, —Միևնույնն է սիրեցե՛քԴահիճներին ձեր այդ դուք, —Ձի եղբայրներն են ձեր հեք,Ձեր զոհերն են նոքա կույր...: 
—
ԿԸ
Ձեր եղբայրնե՛րն են անգետՄեծատուններն այս կյանքի,Որոնք պիտի ժառանգենԵրկնային փառքը անգին...Որքան կյանքում այս նոքաՎայելեն ու հղփանան, —Այնքան կյանքում ապագաՊիտ հալածվեն ու տոկան...»: 
—
ԿԹ
«Գանահարեն թող նոքաԵվ հալածեն հիմա ձեզ, —Եվ կրակով բորբոքածԿիզեն ձեր կուրծքը հրկեզ,Միևնո՛ւյն է, սիրեցե՛քՍտրուկներին դուք այդ ծույլ, —Զի ճնշվածներ են լոկ հեք,Եվ զոհեր են նոքա կույր...» —
Հ
Օ՛, եղբայրնե՜ր կարոտյալԵ՜վ գոսնացած, և՜ բորոտ, —Եկեք սրտով ձեր օծյալ,Եղեք ոգով համբերող, —Քանզի կյանք եք միայն դո՜ւք.Կյանքի տերերն իսկականԵվ ոչ ոգով այն ստրուկ՝Բորոտյալներն իսկական» —
ՀԱ
«Օվկիանի պես անեզրՍիրով խոնարհ ու ներող —Սիրեցեք ձեզ շղթաներԿռող ձեռքերն այդ գերող...Քանզի նշված են նոքաՆիշով անդարձ մի մահի, —Իսկ դրախտում ապագաՁեզ կա վայե՛լք երկնային...»: 
—
ՀԲ
Ո՛վ, տառապյալ մարդկությանՀազարամյա պատմություն, —Ո՞ր անդունդում դու գտարԱյս թույնի պես մի սև թույն, —Ի՞նչ չարչարանք է անելԻր թույնը սև քեզ նյութել,Որ երազանքն այս անելՏարիներով քեզ դյութեց...
ՀԳ
Եվ — բյո՜ւր անգամ, որ կրկինԲյուրապատիկ խոցված սիրտ, —Անգոյության եզերքիցԸնկած եզերքը այս բիրտ, —Ինչ հալածանք դու զարհուրԱյս աշխարհում կրեցիր,Ո՞ր երազանքն այս հանուրՔո ընդերքում սնեցիր...: 
—
ՀԴ
Եվ չգիտեմ անգամ ես,Թե պատմության մեջ ամբողջ —Որքան էլ սև ու հրկեզ,Որքան էլ մութ անողոք, —Եղե՞լ է մի ավելիՀիմարական զառանցանք, —Քան երազաքն այս՝ վերինԲախտ խոստացող ու բերկրանք...
ՀԵ
Ինչպե՞ս է մարդը չարքաշ,Որ երկրային է անչափ, —Հավատացել այդ «առկախ»,Ցնորքին սուտ ու անշահ, —Ի՞նչպես է նա անհաշիվԴարե՛ր, — և ոչ լոկ «հոգին»,Այլև իր կյանքն ու կաշինՏվել այդ սին ցնորքին...
ՀԹ
Հին երազին իր ընտելՏառապյալ մարդն աշխարհումՍպասում էր փրկչին դեռ՝Սին հույսերով զարդարուն,Երազում էր, որ կգաՆա հեզությամբ ու սիրով,Սակայն ահեղ նա եկավ՝Կայծակներով ու հրով:

Ձ
Ոչ Հիսուսի պես խոնարհ,Ոչ Բուդդայի նման հեզ,Մրրկաշունչ նա եկավ,Որոտաձայն ու հրկեզ:
Եկավ ձեռքին բռնած իրՈչ թե «սիրո» տախտակներ,Այլ — բռնություն անպատիր,Ատելություն մարտատենչ:

ՁԱ
Ոչ թե «ներման» ու «գթի»Սին պատգամներ նա բերեց,Այլ փրկարար որոտիԵվ հարվածի աներեր:
Առ իշխաններ ու արքանԿյանքի տերերն այն բոլոր —Հռչակեց ոխ արնակամ,Ատելություն արնհոլով:

ՁԲ
Շառաչելով նա եկավ,Որոտալով որպես հողմ,Մոլեգնությամբ խելագար,Հուր սփռելով ամեն կողմ:
Տախտակներին նրա հուրՄի պատվիրան կար գրած՝«Դաշտերին — դաշն ընդհանուր»,«Պալատներին — պատերազմ»:

ՁԳ
Ո՜չ հնազանդ ճորտի «սեր»,Ո՜չ հեզություն ու ներում,Հատուցման հուր հրդեհեցՆա ճորտացած սրտերում:
Մե՛ծ պայքարի նա կոչեց,Պատերազմի աններում,Որ խնդություն բողբոջեԶրկվածների սրտերում:

ՁԴ
Բերքն ինչպես է հնձում իրԴաշտի մշակն եռանդուն,Այդպիսի մեծ մի հնձիԿոչեց նա հար ու անդուլ,Հարուստների, տերերիՀունձք հռչակեց վերջնական,Որ ոչ մի ուժ չբերիԷլ նրանց ետ հավիտյան:

ՁԵ
Եվ չնայած որ չուներԻր շողշողուն ճակատինՓրկիչն այն նոր ոչ անէՍիրո պսակ մահատիպ,Եվ ոչ կնիք նա ուներՀեզահամբույր նոխազի,Բայց չէր, եկել փրկիչ դեռԱշխարհ — այսքա՛ն գեղեցիկ...
ՁԶ
Թավալգլոր որպես միՁյունագնդակ կրակե,Որին քշում է քամինՀրաբորբոք ու հրկեզ —Գլորվում էր հյուսիսիցԴեպ արևմուտք ու հարավ,Դեպ Էվերեստ ու Մասիս ՝Դեպ արևելքը ծարավ: 
—
ՁԷ
Շառաչելով որպես հողմ,Աչքերում հուր փրկարար՝Շաչեց նա բորբ, անողոքԿյանքի ծովում մի վարար, —Արդեն ահով ողողված,Արդեն հառնած մեր հողինԻբրև արև շողշողաց,Իբրև փարոս և ուղի…
ՁԸ
Եվ փրկարար, որպես միՀրե հրաշք կենսաբեր,Նա (խոյացավ ամեհի),Տվեց (խոյացավ անմեհի),Մահվան անէ կապանքից, —Մեր բազուկներն ազատեց, —Եվ բերկրանքի ու կյանքիՆոր մի երկունք մեզ պատեց...
ՁԹ
Բորբ հառնեցինք մենք նրաՀրե շնչին ընդառաջՈրպես արև հուրհուրանՀառնած հոգի մի վառած: 
—Հառնած ոգով հնօրյաԵվ ավյունով դարավոր ՝Ընդունեցինք մենք նրան,Իբրև փրկչի փառավոր:

ՂԱ
Լենինյան շունչն էր այդ բորբ,Որ որոտի պես շաչեց,Մրրիկներում հեռավոր՝Լեզուների պես բոցե. —Մղված ոգով նրա մեծ,Այդ ժողովուրդն էր ազատ,Որ նորոգ կյանք տվեց մեզԵվ հայրենիք հարազատ: 
—
ՂԱ
Մեզ հայրենի տվեց հող,Հերկ՝ ձեռքերով մեր հերկած, —Դաշտ՝ արգանդում իր պահողՀանճարի հունտն արևկա.Հանճարի հուրը այն որբ.Որ դարերից մինչև մերԱյս օրերը հրաբորբԵրգն է երկնել մեր անմեռ…
ՂԲ
Հրահանգեց մեզ ապաՄեր առաջնորդն հանճարեղ,Որ ազգերի փառապանծՍուրբ դաշնություն մենք կռենք:
Որ ժողովուրդն ամեն մի,Իր հանճարով ինքնագույնԿերտի երգն իր հայրենիԱնկրկնելի ու մաքուր: 
—
ՂԳ
Եվ օրերում քո տեսածԺողովուրդները այս ճորտ —Այսօր երկրում հարազատԿյանքն են կռում իրենց նոր: 
—Դարձած մի մեծ ժողովուրդ՝Բազում ազգերն այն անցյալ՝Նույն երկնքի ներքո լուրթԿերտում են երգ մի պայծառ...
ՂԴ
Կերտում են երգ մի պայծառԱզգությունները բոլոր,Իբրև մի հաղթ ծիածանԲազմանման գույներով…Ծիածանում մեր այդ սուրբԱմեն մի ազգ միայն յուրԳույնն է հյուսում ու հյուսումՆույն ծիածանն ընդհանուր...
ՂԶ
Եվ եզերքում մեր նորոգ,Հայրենիքում ահա մեր —Արդ ողջունում ենք սիրով,Քո վերադարձը, Վարպետ: 
—Իր տարագիր հանճարիՎերադարձն է տոնում արդԺողովուրդը քո արիՀայրենիքով իր անպարտ —
ՂԷ
Հազարամյա ճո՜րտ անհող,Իմ աներկիր ժողովուրդ,Էլ չկա քեզ կործանողՈչ մի դժնի, խեղդող ցուրտ. —Եվ հնամյա իր երգովԳիրկն է դառնում քո անմահ —Ահա քո շուրջը երգողՔո ձայնապետը անմահ: 
—
ՂԸ
Վերադարձել է ահաՔո հայրենիքը ազատ,Մեռած սրտում քո պահածՆրա փոշին սրբազան.Գուրգուրեցի՛ր այն խավարԶառանցանքում քո անդուռ,Բայց չբացվեց քեզ համարԴարձի շավիղ դեպի տուն…
ՂԹ
Հալածական երգ մեր հին,Հանճարեղ ձայն դու մեր որբ, —Դեմքիդ կնիքը մահի,Բայց միշտ անմահ ու միշտ բորբ. —Չորս ծայրերում աշխարհիԻնչքան եղար դու խաչված,Մինչ հայրենիք դառնայիր՝Նոր պայքարամ նվաճված…
Ճ
Օ՛, հնամյա դու մեր հույս՝Ոգու զրույց դու մեր հին,Որքան զրկանք ու կորուստԵվ լուսե զոհ մենք բերինք —Մինչ այս դարձի համար քո,Եվ հայրենի, և ազատ—Այլ պայքարով ու երգովՀիմնեցինք հող հարազատ: 
—
ՃԱ
Եվ չգիտեմ ես՝ արդյոքԿա՞ աշխարհում մի այլ երգ,Որ քո երգի նման խոր,Եվ արնաթոր, ինչպես վերք —Ժողովրդի սրտում իրՏարիներով որբացածԼինի այնքա՛ն մտերիմ,Որքան ուղին՝ նոր բացած: 
—
ՃԲ
Եվ չտեսար, ո՜վ երգիչ,Այս հայրենիքը նորոգ,Որն իբրև մայր ամոքիչԱրևային իր սիրովԲուժեր քո սիրտը խոցվածՍև տեգերով անցյալի,Դափնեպսակ դներ պարզՔո ճակատին պանծալի:

ՃԳ
Իբրև աճյուն դու դարձարՔո հայրենիքը, որ քեզՀուշ էր թվում որբացած,Մեռած զրույց, որ որպեսԱրդեն անդարձ, կորած հեք,Ննջած մի այր՝ դրած հող, —Չի՜ բարձրանա էլ երբեք,Որ արևի ըմպե շող...
ՃԴ
Արդյոք կարո՞ղ էր քո սուրբ,Բեկված հոգին երազել,Որ դառնալու ես մի օրՔո հայրենիքը վսեմ,Որ պիտի շուրջդ բուրիՍերն ու գգվանքը մեր այսԵվ Չարենցը համբուրիՔո շրթունքները մեռած…
ՃԵ
Բայց հայրենի երկրում քո,Մայր-քաղաքում նրա հին,Պատվանդանի վրա նորԵվ սրտերի վրա հիր՝Ահա մարմինը քո սուրբ,Իբրև մասունք զմռսած՝Բարձրացել է վեհաշուքԵվ բարձրաբերձ՝ իբրև սար…
ՃԶ
Սեր է բերել և գորովՔո ժողովուրդն ահա քեզ —Քո հնօրյա երգերովՕրորելով սիրտդ կեզ. —Սիրտդ տանջանք տեսած լոկԵվ չարչարանք կրած հեզ, —Ահա քեզ փա՛ռք երգելովԱյնքան հպարտ ենք արդ, տե՜ս…
ՃԷ
Կարոտով խոր իբրև վերքԵվ երկյուղով սրբազան —Խոնարհվել եմ ահա եսԱճյունիդ դեմ երգաձայն,—Սիրտն ու հոգին իմ ահաՆույն ափսոսանքն են հորդում՝Օ՛, իմ անդարձ ննջած հայր,Որ չտեսար քո որդուն…
ՃԹ
Կարծես տեսել եմ ես քեզ,Մանկությունից մինչև մահԴեգերել եմ կարծես եսՈւղիներում այն ամա: 
—Բռնած քո ձեռքը դողդոջ,Հանուն ջրի ու հացի՝Դեգերել եմ որպես գող՝Կույր իմ հոր հետ մուրացիկ…
ՃԺ
Այդպես բռնած ձեռքը ծերՀալածական իմ հոր՝ եսՀաց եմ լեղի մուրացելՀեռուներում աղեկեզ. —Ցուրտ բակերում ժամերիՀիվանդ հոր հետ իմ պառկածԵրազել եմ ես մեր հինՏունն հեռավոր, ինչպես հաց...
ՃԺԱ
Եվ հեռավոր մի ժամիՊատերի տակ ցրտահար՝Ես առաջին անգամ ինձԵրջանիկ եմ տեսել, հա՜յր: 
—Հա՜յր, առաջին անգամ եսԿյանքում ժպիտ տեսա քոՇրթունքներին, երբ որ քեզՄի բաժակ թեյ տվի գոլ...
ՃԺԲ
Հետո փակել եմ հոգնածՔո աչքերը՝ ընկած խոր, —Եվ քարերին այն պառկած՝Ննջել կողքին մեռած հոր: 
—Առավոտյան իմ մռայլ,Իմ մեռած հոր դեմքին ցուրտ —Երանության անայլայլԺպիտն էր նույն հանգչում լուրթ...
ՃԺԳ
Եվ հողմերին հեռավորՏալու մարմինը քո, հայր,Կարո՞ղ էի ես արդյոքԶառանցանքում անգամ վառ —Օ՛, երազել անգամ լույսՎերադարձիդ մասին այս, —Որ հայրենիք ես գալու,Իբրև աճյուն զմռսած...
ՃԺԴ
Մի՞թե իրոք դու — այն բիրտԾերունին չես ննջած հար,Որ անունով միայն իրԿոմիտաս չէր, այլ Աբգար: 
—Ինչպես մեռած մարգարեՔարաքանդակ իր նաշում,Մի՞թե դու չես երկարելԱյն իրիկվա մշուշում...
ՃԺԵ
Եվ մատները այն դողդոջ,Մոմե մատներն այն բարակ,Որ փակեցին մի օր քոՀոգնած կոպերն անկրակ՝Չէի՞ն արդյոք այն իմ խեղճՄատները որբ դեռ գերիՆվագների տրտմաշեշտԵվ տերյանյան երգերի...
ՃԺԶ
...Իբրև մեռած մարգարե ՝Պառկել էր նա այդպես միշտ,Դեմքը մի քիչ երկարելԵվ խաղաղվել էր ընդմիշտ: 
—Իսկ անդագաղ նրան երբԻջեցրինք գերեզման. —Խաղաղությամբ նայեց վերԵվ արքայի էր նման...
ՃժԷ
Եվ վայրկյանին ահա — այդ,Երբ որպես սուրբ մի նաշից,Արքայական վեհությամբՆայեց նա խեղճ իր փոսից, —Ես հասկացա, որ այդ խիստ,Այդ մռայլ մարդն աշխարհումԲարի մի հայր էր միայնԵվ տխրությունն էր սիրում...
ՃԺԸ
Այն տխուր մարդն էր, որ իրՄռայլ տեսքի տակ ուներՄի անսահման սիրող սիրտԵվ երազի հեռուներ, —Որ ահաբեկ իր կյանքումՈչ մի անգամ չժպտաց,Բայց գիտեի, որ հոգումՈւնի հուրեր մշտակայծ...
ՃԺԹ
...Տխուր մի մարդ էր նա լոկԵվ երազող ուներ սիրտ,Ուներ ոգի համբերող,—Դեմքն էր միայն նրա բիրտ: 
—Դեմքն էր նման փականքի,Որ նա երբեք չբացեց. —Ահաբեկվել էր կյանքիցԵվ զրկանքից քարացել:

ՃԻ
...Ո՜ չ մի անգամ չժպտացՆա հոգնատանջ իր կյանքում —Տեսա ամպի պես մթնածԵս նրա դեմքը մանկացուց: 
—Գոց մնաց դուռն երկաթեՄինչև վայրկյանը մահվան, —Եվ միայն մայրս գիտեր,Որ այնտեղ սերն է պահված:

ՃԻԱ
...Չհամբուրեց աշխարհումՆավակներին նա երբեք, —Եվ ժամերով նստած լուռ՝Չպատահեց, որ արբեր: 
—Մարդու հանդեպ չարացած՝Ո՜չ խոհերի, ո՜չ հացիՆա չունեցավ բարեկամ,Լռությունից իր բացի:

ՃԻԲ
...Եվ տարիներ միայն վերջ՝Արդեն բեկված, արդեն լուրջ՝Նոր հասկացա միայն ես,Երբ նրա պես դարձա լուռ —Որ երգերում բոլոր իմԵվ խոհերում այնքան վեհ՝Ինչ կա անհուն ու խորին,Այդ միայն նա՜ է տվել...
ՃԻԳ
...Որ իր ամբողջ կյանքում լուռԻ՜նչ չէր վատնել նա երբեք,Ի՜նչ չէր այրել իբրև հուրԵվ չէր երգել իբրև երգ,—Երազներում իր տխուր,Պահած անգամ իրենից. —Թաքցրել է այնքան խոր,Որ իբրև գանձ բաշխի ինձ...
ՃԻԴ
Կա տառապանք անվեհերՆաիրական քո դեմքին ՝Խոհն աշխարհի այն ավեր,Շողն հանճարի աներկիր...Նա էր այդպես պառկել վեհՄի օր հողե իր փոսում —Որպես վկա հանճարեղ ՝Հազարամյա մի նաշում…
ՃԻԵ
Եվ հիրավի դու անմահՀայրն ես երգի մեր համայն,Որ տարագիր գտած մահ՝Տուն ես դարձել արդ միայն: 
—Դու թաղվելու ես եկելԵրկրում քո նոր, որ արդենԴարձել է հաշտ ու հզորԵվ քեզ բերում է վարդեր...
ՃԻԶ
Կարդում եմ ես քո հոգնած,Մագաղաթյա կոպերինԵվ ճակատի վրա բարձր —Մտերմություն մի վերին: 
—Նույն մտորումն ու անհունՆաիրյան խոհն հարազատ, —Նույն երազանքն անանուն՝Հազարամյա երազած: 
—
ՃԻԷ
Ճգնավորի դեմքով ծերՄարտիրոսի դեմքով սուրբ, —Օ՛, ուրվական դու վսեմ,Թափառական մեր Հիսուս, —Ճգնավորի ճակատովԵվ մորմոքով վկայի՝Նո՜ր ես հառնում ահա դուԻբրև վկա ներկայի...
ՃԻԸ
Օ՛, վարդապետ անվեղար.Որ վայրերում վրդովիչՁայնի հովի՜վ լոկ եղար՝Ձեռքիդ սրինգ մի թովիչ:
Դու աղոթքի փոխարենՁայն խնկեցիր միայն վեհ —Դեպի երկինք, որ բյուրեղԺողովրդիդ սիրտն էր մեծ...
ՃԻԹ
Ո՛վ նաիրյան հանճարիՀազարամյա դու տեսիլ, —Որքան զրկանք ու չարիքԴու աշխարհում կրեցիր. —Մարտիրոսյալ հավիտյան.Որպես անհող մարգարե —Դու հանգրվան չգտարԿյանքում — դարեր ու դարեր: 
—
ՃԼ
Եվ միայն արդ, Նահապե՜տ,Գիսախռիվ, կորացած,Հազարամյա հոգնաբեկԹափառումից քո դարձած ՝Պիտի հառնի շողշողունՀանճարիդ հուրն այգաբեր,—Եվ խոր հանգչեն մեր հողումՔո ոսկորներն հոգնաբեկ...
ՃԼԱ
Իբրև աճյո՛ւն դու դարձարՔո հայրենիքը ազատ, —Իբրև մասունք մի պայծառ,Իբրև նշխար հարազատ, —Եվ հայրենի քո հողում,Հին հանճարի իբրև սերմ՝Կբարձրանա՛ նա բեղուն,Երկրիդ ցողով ցողված ջերմ: 
—
ՃԼԲ
Իբրև աճյուն դու դարձար, —Բայց հայրենի երկրում քոՀանճարիդ հունտն հրացայտԿբարձրանա՛ նոր բերքո՜վ: 
—Բեղմնավորված սրբազանՔո աճյունով և անեզրԱրեգակով մեր կիզած՝Հողն հազար ծի՛լ կտա մեզ:

ՃԼԳ
Մե՛ծ ցնծություն է հիմաՄեր սրտերում, ո՛վ երգիչ: 
—Տոնն է երգի իր անմահՏոնում հառնած մի երկիր: 
—Դարձի համար քո այս վեհ,Վերադարձի քո անմահ —Կյա՜նք ենք կերտել արդեն մենքԵ՜վ արևոտ, և՜ անմար: 
—
ՃԼԳ
Վերադառնան պիտի դեռՀազա՛ր սրտեր տարագիր,Զարհուրելի հեռուներՏարված հողմով հարաբիրա: 
—Իբրև սրտե՛ր կենդանի,Իբրև աճյուն կամ մասունք —Սրտեր քանի՛, դեռ քանի —Հողն են իրենց երազում...
ՃԼԵ
Վերադառնա՛ն պիտի դեռՀայրենի հողը բուրյան՝Իբրև նորո՛գ երկրի տերԵ՜վ Թումանյան, և՜ Տերյան: 
—Շիրիմներից իրենց որբԻրենց դարձին են նայումԵ՜վ Դուրյանի սիրտը բորբ,Ե՜վ Մեծարենցն հմայուն: 
—
ՃԼԶ
...Միջագետքից — Օրենսբուրգ,Հելեսպոնտից մինչև Վան, —Ո՞ ր աշխարհում արդյոք սուրբՉկա մասունք նաիրյան...Ո՞ր ափերով աշխարհիՔո մերկ ոտքերը չանցան, —Օ՛, նաիրյան հանճարիՀազարամյա Սերմնացան...
ՃԼԷ
Պիտի դառնան դեռ հերթովՏարագիրներն այդ անթիվ, —Որ աճյունով կամ սրտովԴառնան աղբյուր եռանդի: 
—Կենդանի սիրտ, թե աճյուն. —Իբրև հունտեր հանճարեղ,Բեղմնավորե՛ն պիտի սուրբՀայրենի հողն արդ իրենց: 
—
ՃԼԸ
Իսկ դո՜ւ, ոգի՜ երգի մեր,Վերադարձած արդեն տուն, —Օ՛, սրբազա՛ն բերքի պեսԸնդունեց սիրտը խնդուն.—Ցնծությունից խելագարԺողովրդի սիրտը քեզ, —Իբրև աճյուն դու եկար,Բայց իբրև կյանք ընդունեց: 
—
ՃԼԹ
Ինչպես երգերը քո ջերմ,Ժողովրդի սիրտը մեծԻբրև բարիք, իբրև սերմՄի ոգեղեն ընդունեց, —Քեզ կընդունե այդպես հարՀայրենի հողն արդարև —Ե՜վ քո աճյունը արդար,Ե՜վ քո ոգին հանճարեղ: 
—
ՃԽ
Թո՜ղ ամոքվի՜ վերջապեսՀազար սրով զարկած խոր —Սիրտդ հողում մեր հրկեզ,Որպես գրկում սիրած մոր: 
—Որպես վսե՛մ ողջակեզ՝Հոգնած աճյունը քո թո՜ղԳտնի հանգի՛ստ վերջապես —Եվ հայրենի դառնա հող…
ՃԽԱ
Եվ հայրենի այդ հողից,Չանցած գարուն մի քանի —Կելնեն շքե՛ղ և ուղիղԵրգի շյուղե՛ր կենդանի: 
—Եվ շշունջում երգեցիկ,Հնչեղ երգում նրանց խոր —Կապրի հանճարը քո ջինջԱնմահ երթի՛ ելած նոր...
ՃԽԲ
Կխաղաղվի՛ վերջապեսԽոնջած աճյո՛ւնը քո հար —Դարձած մոխի՛ր կենսաբեր,Դարձած ավյո՛ւն, դարձած քար: 
—Անէացա՛ծ, սրբացածԿապրի ոգիդ հմայող՝Դարձած ելնո՛ղ երգի ձայն —Եվ հայրենի՛ դարձած հող...
30 — V — 1936
30 — XI — 1936
(Ուշ գիշեր)
ՆԱՎԶԻԿԵ
Արփիկին, Արփիկին,ԻզաբելլայինԻմ ամենաչքնաղ երկըԵ. ՉԱՐ. 1936.21. IX.
ՀԻՆ ՆԱՎԶԻԿԵՆ
I
Նայադների՛ նման, նայադների՛ նմանԿարոտներիս ձայնով կանչում է ինձ,Խոստանալով սիրո անհատնելի հմայքԵվ թողնելով մորմոք և կորստի կսկիծ...
Մանկությունից անդարձ՝ իմ օրերում անցած,Տարիներիս կարմիր ավազի մեջ —Ինձ թվացել է միշտ, որ կարոտիս կառչածԻնձ սպասում է իմ Նավզիկեն...
Նախ կարոտի նման դեռ անծանոթ կյանքի,Բիլ ծովերում նավող նավակի մեջ՝Իբրև ցնորք գայթող, կամ երազանք անգին —Հեռուներից կանչեց իմ Նավզիկեն:

Եվ օրերում ապա, տարիներում անդարձ,Վայրկյաններիս կարմիր ավազի մե՜ջ —Երազեցի ընդմիշտ, թե կարոտիս կառչած՝Ինձ սպասում է իմ Նավզիկեն...
Մերթ աղջըկա նման, մերթ մանկական տեսքով,Մերթ որպես կին տեսած երազի մեջ, —Մերթ իբրև կույս անեղծ, մերթ մի Մանոն Լեսկո —Պատկերացել է ինձ — իմ Նավզիկեն:

Մերթ սպիտակ, որպես մարմարոնյա արձան,Մերթ միկենյան կավե մի վազի պես, —Մերթ եբենյա մարմնով եգիպտուհի դարձած՝Հմայել է հեռվից իմ Նավզիկեն: 
—
Մերթ կոնքերով ողորկ, որպես ձուլած արծաթ,Մերթ՝ որպես էգ մի օձ երազի քեզ ՝Մերկ, աչքերով կանաչ, մի կին դարձած —Անեղծ մի կույս կարծած իմ Նավզիկեն:

Մերթ շորերով շրշուն, մերթ ծածկոցով ծածան,Մերթ՝ լուսնային շղարշ հագածի պե՜ս, —Ամբողջովի՜ն մերթ գոց, մերթ մերկացած՝Կնությունը բացած — իմ Նավզիկեն...
Նա մերթ կանչել է ինձ սրինգային ձայնով,Մերթ՝ քնարի քնքուշ նվագի պես, —Մերթ՝ դարերո՜վ ծանոթ, մերթ՝ միայն նո՜րԻնձ հարազատ ձայնով — իմ Նավզիկեն:

Վերելքներում անծայր, հովիտներում այն ցած,Կամ ծովափնյա ոսկե ավազի՜ մեջ, —Մերթ շառաչում ծովի, մերթ լճերում անձայն —Ես լսել եմ քո քայլքը, իմ Նավզիկե՜:

Ես սպասել եմ քեզ յուրաքանչյուր վայրկյան,Եվ երազել, որ երթըս երազվի քե՜զ, —Յուրաքանչյուր վայրում, յուրաքանչյուր վայրկյան,Կնոջական ցնո՜րք իմ, իմ Նավզիկե...
Ե՜վ հանճարեղ երգում, և՜ հանճարեղ գրքում՝Ե՜վ հանճարեղ ամե՜ն մի կտավի մե՜ջ, —Եվ հյուսիսում, և հին Արևելքում,Եվ հարավում դեղին, իմ Նավզիկե՜:

Շրջադարձում, երթում, քայլափոխում ամե՜ն.Հսկող հսկա դեպքի, կամ դավի պես, —Ես սպասել եմ, որ կամ դու, կամ եսԿճանաչենք իրար, իմ Նավզիկե՜:

Յուրաքանչյուր բացվող առավոտվա, կամ իմՅուրաքանչյուր տեսած երազի մեջ, —Անդամ մի դուռ է երբ իմ դեմ բացում քամին—Հանդիպումդ եմ հսկում, իմ Նավզիկե:

Մանկությունից իմ լուրթ — մինչև կեսօրն իմ թեք,Իմ օրերում անցած երազի պես, —Ես սպասել եմ, որ — ահա կելնես իմ դեմ,Ամենօրյա ցնորք իմ, Նավզիկե՜:

Եվ իմ գրքերն ամեն, և իմ երգերն անմեռ,Եվ բորբոք հուրն իմ այս ծարավի կեզ, —Ի՜նչ որ արել եմ ես, ի՜նչ անելու եմ դեռ —Քեզ գտնելու համար է, իմ Նավզիկե...
Եվ մինչև օրն այն սև, մինչև դառնա նսեմ,Մինչև ավյունս ամբողջ նվազի — քեզԵս փնտրելու եմ իմ ուղիներում լուսե,Անհասնելի՛ իմ սեր, իմ Նավզիկե՜...
Եվ պոետի հռչակ, և՜ փառքի տենչ խորին,Եվ արնահամ երգի, երազի սե՜ր, —Ես տենչացել եմ լոկ հավատալով, որ ինձԴեռ սպասում ես դու, իմ Նավզիկե...
Որ վարդերի՜ս անդարձ, տարիներիս հնձած,Անդառնալի ցնդած երազի տեղ —Իմ օրերի վերջում, իբրև անհուն ընծա —Ինձ ժպտալու ես դու, իմ Նավզիկե...
Նայադների՛ նման, նայադների՛ նման,Կարոտներիս ձայնով կանչել ես ինձ, —Խոստանալով սիրո անհատնելի հմայքԵվ թողնելով լոկ մահ և կորուստի կսկիծ...
II
Կնոջս՝ Արփենիկ Չարենցի հիշատակին
Նայադների՛ նման, նայադների՛ նման,Կարոտներիս ձայնով կանչեց նա ինձ, —Նա խոստացավ սիրո անհատնելի հմայքԵվ ինձ թողեց միայն մահո՜ւ կսկիծ...
Նաժիշտներով իր յոթ շրջապատված՝Նաժիշտներով սիրո և ցավի կե՜զ, —Իբրև հոժա՛ր կամքով մահապարտված՝Ընդունեց սերն իմ սև — իմ Նավզիկեն...
Կարոտներիս ծովի կղզիներում անցածԴու իմ կղզին Լղար միակ ոսկե, —Բայց սև աղետ դարձավ և մահացու հանցանքՔեզ համար սերն իմ սև, իմ Նավզիկե…
Եվ վարդագույն, ինչպես մի վարդագույն մարջան,Կարոտներիս կարմիր ավազի մեջ —Դու ժպտացի՛ր, անցար, աներևույթ դարձար,Օ, մահացու իմ սեր, իմ Նավզիկե...
III
...Արդեն նաի՛վ դարձած նայադների նման,Նայադների նման քնքուշ ձայնովԽոստանալով գարո՜ւն ու գարնանային հմայք —Այն ո՞վ է ինձ կանչում, այն ո՞վ...



 --------------------------------------- 


Ինչպես Ուլիս՝ տրված կարոտներիս կայմին՝Նայադների չքնաղ երգի՜ն գերիԱմբողջովին տրված իմ հուշերի ձայնին,Ես մոտեցա կրկի՜ն այն ափերին...
Մի՞թե կրկին իբրև վերադարձող Ուլիս՝Մի անհնար, չքնաղ երազի մե՜ջ —Պիտի տեսնեմ կղզի՜ն այն, ուր սիրով լի՝Ինձ հանդիպեց մի օր — իմ Նավզիկեն...
Նո՜ւյն նայադներն ահա — և կախարդիչ նույն երգը,—Բայց ավելի անհուն ու հմայիչ...Եվ մոտենում է նո՜ւյն կախարդական եզերքը՝Բայց... ինչո՞ւ է թվում նա ամայի...
Նո՜ւյնն են ափերը լուրթ, — և պտույտի ելածՆո՜ւյն աղջըկներն ահա, — և Նավզիկեն...Բայց նա նայեց անթարթ և աչքերում ցոլացԱնդառնալի անցածը — երազի պես...
Եվ սուզվելով, ինչպես մի վարդագույն մարջան,Տարիների կարմիր ավազի մե՜ջԱնվերադարձ անցավ և զառանցանք դարձավ —Մանկությա՛ն պես անցած — իմ Նավզիկեն...
IV
Նայադների՛ նման, նայադների՛ նման,Կարոտներիս ձայնով կանչեցին ինձ,Խոստանալով սիրո անհատնելի հմայք,Եվ թողնելով միայն — մահո՜ւ կսկիծ:

Արկածներիս ծովի կղզիներում անցածԻնձ հանդիպեց քանի՛ Նավզիկե,Որ հեռացավ, անցավ իր կարոտին կառչած՝Իբրև ուրիշ Ուիլս, ուրիշ սեր…
Հեքիաթային, կապույտ իր եզերքին կառչածԻբր ուրիշի սիրո մի Նավզիկե —Իր Ուլիսին հսկող արքայադուստր դարձավ՝Կարոտներիս կարմիր ավազի մեջ...
Եվ կարոտիս կառչած արքայադուստր կարծածՔանի՛, քանի՛ չքնաղ Նավզիկե —Ընկղմվեցին, կորան, որպես կարմիր մարջան՝Կարոտներիս կարմիր ավազի մե՜ջ…
Արկածներիս կապույտ կղզիներին կառչածՎայրկյաններիս կարմիր երազի մե՜ջՄի՛շտ ուրիշի սիրո արքայադուստր դարձավԻնձ հանդիպած ամե՜ն մի Նավզիկե...
Բայց ուրիշի երկրում արքայադուստր դարձածԻմ կորցըրած ամեն մի ՆավզիկեԻնձ հանդիպեց կրկին և սիրուհի դարձավ —Իմ երգերի կարմիր ավազի մե՜ջ...
Երազներում անվերջ երազելով նրանց,Իմ կրքերի կարմի՜ր ավազի մեջ —Ինչ-որ մնում էր դուրս իմ երգերից գրած —Իմ չսիրա՜ծ աղջիկ, տվեցի քե՜զ...
Տարիներում անցած իմ կարոտին կառչած՝Իմ չերազած միա՛կ իմ Նավզիկե, —Ուր սպասում էի — կորցրի նրանց՝Երազներում սիրած, երազի պե՜ս...
Արկածներիս կարմիր կարոտներում փնտրած՝Ինձ չժպտաց և ո՜չ մի Նավզիկե, —Եվ ինչ տալու էի ես աշխարհում նրանց —Իմ չսիրած աղջիկ, տվեցի քեզ...
Ինչ որ դեռ դուրս մնաց իմ երգերում գրած՝Իմ կրքերի կարմիր ավազի մեջ, —Ինչ որ տալու էի ես աշխարհում նրանց —Կյանքում քեզ տվի, իմ Նավզիկե՛:

Ուղիներում կյանքի, բիրտ օրերում մեր այն,Ինչ-որ կարոտ էր, հուր — ես տվի քեզ,Որ չմնա երա՜զ էլ, որ երազեմ նրանց,Որ չկանչե էլ ո՜չ մի Նավզիկե: 
—
Սակայն կրկի՛ն, կրկի՛ն, նայադների նման:
Կարոտների ձայնով կանչում են ինձ,Խոստանալով սիրո անհատնելի հմայք,Եվ ինձ տալով միայն — մահո՜ւ կսկիծ: 
—
Ո՜չ գգվանքներս՝ քեզ շռայլորեն ցրած՝Գիշերներիս կարմիր երազի մեջ, —Ոչ կարոտներս անհուն իմ երգերում գրած, —Չսպառեցին կարոտն իմ, Նավզիկե՜: 
—
Նայադների՛ նման, նայադների՛ նման, —Կարոտների կանչով կանչում ես ինձ,Եվ կանչելու ես ինձ, քանի կյանքում դեռ կամ:
Խոստանալով ինձ սեր, տալով — կսկիծ...
Եվ կկանչեն նրանք, մինչև անշընչացածՎայրկյաններիս վերջին երազի մեջԻնձ համբուրե իբրև իր Ուլիսին տենչած՝Վերջին շնչիս կառչած իմ Նավզիկեն...
1936.21.11
ԱՆՎԵՐՆԱԳԻՐ
...Ես դեռ չէի տեսել կյանքում իմԱյսքան տրտմաթախիծ թաղում...
Գնում էր առջևիցՄի մամռագույն մշակ մանրամարմին,(Ցնցոտիներ հագած մամռանման) —Եվ տանում էր դրած աներևույթ գլխին՝Երկարավուն, բարակ մի կափարիչՄի դագաղի փայտյա, որ երևիՄանկական էր, կամ մի փոքրամարմին կնոջ: 
—Օրորվում էր գլխին մշակիԿափարիչը, որպես մի երերուն նժար, —Եվ թվում էր, թե դա՜, — այդ կափարիչը —Ո՜չ թե պատյան է սև, կամ կափարիչ մահու,Այլ փայտաշեն դժվար մի հանելուկ: 
—Այլ — մշակի գլխին հանաքի,Կամ գրազի համար դրված փայտյա մի տաշտ,Որ հանձն է առել այնպե՜ս տանել,Որ ոչ առաջ, ո՜չ ետ չըկշռվի...Եվ նա անում էր այդ: 
— Ամբողջովին՝Կափարիչի ներքո լարված, կարծեսՈչ թե փայտյա անշունչ կափարիչ է տանում,Այլ հեղուկով լեցուն մի աման, —Նա դնում է մարմնի յուրաքանչյուր ճիգով, —Եվ կափարիչն երկու կողքից ամուր բռնածՊիրկ ձեռքերով, — և իր օձանման ողորկ մեջքիՇարժումներով զգույշ ու դաշնավոր...………………………………….Չի երևում գլուխը մշակիԲայց՝ լարումով զգաստ կափարիչը բռնողՈղորմելի լարված իր ձեռքերից,Եվ անկըշիռ քայլքից մանավանդ —Նրա վախլիկ, բայց զուսպ քայլվածքիցԱկնհայտ է, որ նա — գլխից մինչև ոտքերը —Այդ դժնանքով է արդ միայն տարված...[Մտահոգված միայն մտքով այնՈր գրազի համար նա աշխարհումՉկշռվի հանկարծ և չթափվի նրա վրա շարվածՀարստությունն իր ողջ...]	Մարդու այդ ետևից՝Այդ մշակի կարմիր կափարիչը տանող, — Ընթանում էր դանդաղ, զարմանալիՄանկահասակ մի ձի, մի քուռակ,Թե՞ — հրաշքով հանկարծ մեզ մոտ հասածՇոտլանդական փոքրիկ մի ձիուկ...Տարօրինակ էր այդ շոտլանդական ձիուկը,Երևանի անդուռն փողոցում,Լծված թիթեղաձայն մի սայլակի,Որի վրա հանգչում էր, ու կողքեկողքԸնկղմելով՝ ցնցվում էր մի մանկական դագաղ ՝Ծաղիկներով ծածկված և կանաչով.—Մանո՞ւկ էր, պատանի՞, աղջի՞կ, թե տարիքոտ,Բայց մանրակազմ մի կին — չէր երևում. —Երևում էր միայն կանաչների և խեղճԾաղիկների ներքո գորովանքով ծածկածԻնչ-որ մեռած մի կյանք, մի գոյություն,Որ տխուր է, փոքրիկ, մանրամարմին —<.................................................................>(Որ քաղաքի այս մեծ և փողոցիԲազմահազար մարդկանց երթով շքեղԹաղումների ընտել եռուզեռում, —Ողորմելի մարդկանց այդ գորշագույնԱյդ տխրագույն մարդկանց ողորմելի այդ երթը —Անհարիր էր այնքա՛ն և՜ փողոցին,Եվ քաղաքին ամբողջ, — կարծես շքեղՊողոտայով անցնում է մի մուրացիկ,Որ հրաշքով՝ կյանքում միակ անգամԻրավունք է հանկարծ ստացելԱնցնել երթով շքեղ և ընթանալ այս մեծ,<……………………………………………………..><……………………………………………………..><……………………………………………………..>...Իսկ սայլակից հետո մի քանի քայլՏարածություն թողած՝ խառնիխուռն, անկարգ,Ո՜չ կանոն, կամ ռիթմ, կամ դիսցիպլինՉճանաչող խմբով` ընթանում էր <………….>Արևելյան տխուր զուռնայիԵվ դհոլի, և մեղմ մելամաղձոտ նայիՆվագախումբ կոչված տարօրինակ հյուսկեն...Տարօրինակ, տխուր մի «դհոլչի»Իր դհոլի զվարթ, զվարճագին տեսքինՄիանգամայն օտար ու անհարիր, —Այլ, անհարիր քայլով գնում է նա համր,Իր դհոլի երթին հակառակ՝Կարծես դհոլն ընդմիշտ երես է շուռ տվելԻր տիրոջ, որ այլ փակուղի է փնտրում<……………………………………………………..><……………………………………………………..>Յուրաքանչյուրը մի ուղղությամբ,Մի թեքությամբ պարզած՝ տխրություն են ծորումԱնագորույն, անսիրտ մի տխրություն, —Յուրաքանչյուր գործիքն — իր տխրությամբ ուրույն…Մի՞թե քայլերդ է դա — այն էլ մահվա՞ն —Բայց տխուր, այդքան անագորույն —Եվ — միևնույն պահին — այդքան աներթ...Թե հենց այդպե՞ս է մահը — անհեթեթ,Անմիտ մի դիսոնանս, — արևելյանԱյդ նայերի նման տխուր և ինքնուրույն.Եվ դհոլի նման՝ այդ նայերինԵվ երազին նրանց — անհարիր......Ամենախոր, սակայն, գեղեցկությունը այդՏարօրինակ թաղման թափորի —Այն մի քանի մարդիկ և մի երկուՑնցոտիներ հագած կանայք էին,Որ ընթանում էին արևելյանՆվագախումբ կազմող մարդկանց անռիթմ,Խառնիխուռն խմբի ետևից —Եվ դժվար էր ջոկել, կամ հասկանալ,Թե արդյոք ո՞ր կնոջ, կամ ո՞ր մարդուՀարազատն է տարվում հանգստարան...Գորշ, հնամաշ շորեր հագած <…………................….><……………………………………………………..>Դեմքով արհեստավորներԸնդամենը մի յոթ կամ ութ հոգի՝Իրենց կանանց խմբի հետ միասին...………………………………………………………..Տարօրինա ՛կ թաղում………………………………………………………………………………………….Կար անսահմանՄի թովչություն, լռին, անդորր, խաղաղՏարօրինակ հանգիստ ու ներամփոփՄի դառնություն անել այդ թաղման մեջ: 
—Ի՞նչն էր այդքան գերող, այդքան ներքուստԻնձ թախիծով անհուն համակողԱյդ մենակյաց, խղճուկ, տարօրինակ թաղմանԶարմանալի անեզր այդ թափորում...Թերևս ա՞յն, որ այդ թափորն ամբողջ՝Անօգնական մարդկանց այդ խղճալի,Այդ անհարիր թափորը, — և դագաղիԿափարիչը տանող մշակը գորշ,Եվ թիթեղյա ձայնով<………………..>Հին սայլակին լծված փոքրամարմին այդ ձին,Եվ փայտաշեն դագաղը, և նրա մեջ ՝Ողորմելի, չնչին ծաղիկներով ծածկածԵվ դաշտերի ձրի կանաչովԱյդ անծանոթ մեռելը, — և վերջապեսԱրևելյան անդուռն նվագախմբիՈղորմելի քայլերգը մահու, —Եվ — այդ ամբողջ բույլին իբրև պսակ՝Արհեստավոր մարդկանց փոքրաքանակ այդ խումբը՝Ընդամենը մի յոթ, կամ ութ մարդ, —Ահավասիկ ամբողջ այս թափորի այդքանՈղորմելի, անօգ, ինքնամփոփՄենակությունը չէ՞ր, այդ չէ՞ր արդյոք, —Որ ինձ թովեց այնքան և ստիպեցՈր ես գրեմ տիվերն այս դառնաթախիծ…Այն չէ՞ր, այն չէ՞ր արդյոք, ո՛վ հոգնաբեկ սիրտ,Այդ թափորի, այդ խեղճ թաղման երթիՈղջ պատկերում այնքան քեզ հմայիչ —<……………………………………………………..>Նախանձելի թաղում... 
Այդպես, օ, սիրտ իմ,Ես կուզեի, որ քեզ մի իրիկուն տանենԱյս հարազատ, ծանոթ այս փողոցով,Այս տների միջով, ուր կատուներն անգամՔեզ ճանաչում են... 
Օ՛, երջանկությունԱրձանանալ ամբո՛ղջ, ամբո՛ղջ կյանքում քո ողջԱշխարհային երթում անիմաց.<…………………………………………………….>Դեպի հանգստարան…………………………………………………………………………………………………Տո՛ւր ինձ, երկինք………………………………………..Այդպիսի մահ……………Եվ այդպիսի թաղում………………………..
17. X. 1936, Երևան
ՊՈԵՄ ԱՆՎԵՐՆԱԳԻՐ
ԳԼՈԻԽ ԱՌԱՋԻՆ
ԵՐԱԶՆԵՐԻ ՄԱՍԻՆ
1
Զարմանալի շփոթ, ու անհեթեթ, որ մութԵս մի երազ տեսա այս երեկո հանկարծ: 
—Ո՜չ թե երազ էր այդ, այլ էապես մի մութԶառանցական տեսիլ, կամ հոգևոր արկած,Որ ապրեցի կարծես կախարդական քնում,Աչքերըս բաց, անխոհ, կիսարթըմնի պառկածԻմ սենյակում, ինչպես սովորաբար, հանգիստ, —Ընտելացած արդեն այս արթմնի կյանքին: 
—
2
Արդեն վաղուց է, որ ես մատնված եմ այսԶառանցանքի նման անիրական կյանքին: 
—Եվ, իոգի նման ծալապատիկ նստած՝Վարժեցնում եմ ոգիս հայեցումի անկիրք...Պարզ՝ ստիպում եմ ինձ՝ կամքիս ուժին վստահ՝Ճաշակելու համար անեզրական հանգիստ, —Ինչպես որ այդ հնդիկ իոգին է վայել —Իմ սեփական պորտին՝ լուռ՝ ժամերով նայել...
3
Եվ ի՞նչ: 
— Հասնո՞ւմ եմ ես երանության արդյոք, —Թ՞՝ե — զզվելով պորտիս չքնաղագեղ տեսքից. —Նզովելով ոգու ստրկության արդյունքՀանդիսացող ամեն վերացական հանգիստ, —Հռնդալով, խնդուն նետելով դեն անթովԵրանությունն հոգու, — հղում եմ հիմն անգինԲարիքներին կյանքի, որ մարմնական, շարժուն —Վառվում, կիզվում են վառ ու վառվելով կորչում…
4
Ավա՛ղ — որքան էլ ինձ և՜ հարազատ, և՜ մոտ,Եվ ըղձալի է լոկ այս բռնկումն անգին,Որ ապրելու միակ ձևն ու իմաստն է հար,Միակ ընթացքը թեժ դեռ կենդանի կյանքի, —Բայց, մատնված բախտի քմահաճությամբ հիմար ՝Այս մենությանն անծայր, այս վիճակին անկիրք, —Խողխողելով ոգուս մոլեգնությունն հախուռն —Ընտելացա ուրի՛շ մոլեգնության մի խուլ...
5
Օ, անհեթեթ իմ բախտ, Բեհզեբուղի նյութած. —Իմ հորոսկոպ մթին, իմ դիցուհի անքիթ...Միաչքանի իմ կուռք՝ Կալկաթայում գտած, —Իմ մա՜հ, իմ մա՜ռ, իմ Մոյրա՜ — Մռա՜ — Ճակատագիր…Ավա՛ղ, ապոլոնյան ոչ թե վճիտ իմաստ, —Տախտակներիդ վրա, այլև չնչին մի գիրՀելլենական — չկար... 
Այլ նշաններ կոպիտ —Ծուռն ոտքերի նման կույր դիցուհու բոպիկ...
6
Բայց ոչ... 
Ների՜ր ինձ, ո՛վ իմ անժաման ընկեր,Իմ սիրուհի, իմ քույր, իմ երազանք անեղծ...Ողջունեցիր դու ինձ, ինչպես լուսաստղը ջեռ,Քույր Դիանի պայծառ արծաթազօծ աղեղԵվ ոսկե նետ ձեռիդ՝ որս չտեսած ու դեռՆոր դաշտավայր ելած, ձույլ կոնքերով ու նեղ,Տղայական մարմնով մի մանկամարդ նրբին,Լուսաթաթախ, ինչպես աստեղահև արփին...
7
Այո՜…. Որքան էլ ես քեզ նզովեմ՝ հիմարԿամ անճարակ մարդկանց հերյուրանքից զզված,—Սակայն հո չե՞մ կարող ես մի եզի նմանԱնգիտաբար լիզել իմ կողերին քսածԱմեն կավիճ ու ցեխ, — կամ կարծրության համարԱնմտորեն փնչալ, հին թելերից հյուսվածԵրեսն ի վայր կախված չոր ծոպերի փնջին,Որ պաշտպանում են դեմքն երամներից ճանճի...
8
Ո՜չ, անհատակ իմ բախտ, — դու գեղեցիկ էիր,Դու բարձրացար, ինչպես արծաթացոլ, զուլալ,—Այգաբացի աստղիկ, — և ըղձանքներ բերիր,Եվ կարոտի վարդեր, և ադամանդ ու լալԵրջանկության, փառքի, երազանքի վերին,Եվ սկզբում չկար անգամ չնչին քուլաՀորիզոնում քո ջինջ, անեզրական, կապույտ, —Երգըդ երբ նո՜ր էր դեռ փառքի կամար կապում…
9
Ի՞նչ անեիր սակայն, անօգնական իմ սեր,Նաիրական իմ երգ, եղերական իմ բախտ, —Որ նախատինք թվաց սյունհոդոսին այն սև,Եվ սինկլիտին նսեմ — իմ ծառացումն այդ վաղ, —Եվ աճեցիր որքան ու խոյացար դու վեր —Այնքան դժնի դարձար շնորհներից անկախ,Ծագման տեղից բխող իրավունքով վերինՔանքարազուրկ մարդկանց այդ եղկ ոհմակներին...
10
Բայց դու ինչքան անգետ, ու միամիտ, ու խեղճ,Ու բանաստեղծ էիր, բա՜խտ, երկնայի՜ն իմ քույր…Դու հավատում էիր երգիդ ուժին անեղծ,Եվ երդերով միայն, հրապույրով մաքուրԸնդդիմանում նոցա հերյուրանքին ու եղկԲամբասանքին, — անհամ, թե բացարձակ, թե խուլԽլուրդային, անկանգ արշավանքը նոցաՀամարում քար՝ դեպի արեգակը գցած...
1937, մարտ
ԻՄ ԼԵՐԱՆ ԱՂՈԹՔԸ
Քառասնամյա կյանքի քարն ուսերիս վրա,Արարչական գործիս անագորույն կեսինՀղում եմ Քեզ կրկին ահավասիկ ես իմԽոհն անտրտունջ երթիս աղոթքը իմ լերան:

Քե՜զ, ո՛վ Բաշխող խոհի և շնորհող եռանդ,Քեզ՝ Տվողիդ հանճար, և՜ ինքնություն, և՜ ձիրք. —Դող՝ տարփուհուն պարող, շնորհք՝ բանաստեղծին,Որ բարբառեն բանիվ և գեղգեղեն ձեռամբ...
Շնորհապարտ եմ, Տե՜ր, ինձ լիաբուռ ձոնածՇնորհների համար և ձիրքերի անեղծ, —Որ կոչեցիր երգիչ ու բանաստեղծՆվիրեցիր տավիղ և էվոլյան քնար...
Շնորհապարտ եմ, Տե՜ր, ես առավել սակայն,Որ կոչեցիր դու ինձ ոչ սոսկական քերթող, —Այլև ասպետ, և պետ, և զինակիրԵվ սերմնացան աննինջ՝ դժնի ժամանակի:

***
Իբր ադամանդ մաքուր տառապանքով թրծած,Պայծառացավ նա հար՝ և կարծրացավ անվերջ, —Հայրենական հողում որքան ապաքինվեց՝Ստրկության դժնի կոշկոճներով քերծած: 
—
Ո՛վ Տեր, գիտե՜ս, որ այս հողն հոգևոր ցողողԻբր հայրենի հողի վաղվաղակի մշակ —Դեմքիս հազարամյա հալածանքի նշան՝Հերկդ եմ հերկել խոսքի ադամանդյա խոփով…
Գիտես, որ հար՝ ելած նախքան լուսաստղը վաղ՝Ինքըս՝ ոգով անխոնջ լծված իբր համր եզ՝Խոփն եմ քաշել խոհիս — և ինձ հենց ինքըս եսԽարազանել խստիվ, որ չընթանամ դանդաղ, —
Եվ վաստակել եմ մինչ ուշ գիշեր խրթին,Մինչև վերջին կաթիլն առօրյական ուժիս, —Ապա քնել եմ ես դաշտում քնով ուշիմՈր լուսաստղից առաջ — կրկին ելնեմ երթի: 
—
Սակայն գիտես դու, Տեր, որ ոչ ինձ լուծիդԾանրությունն է <………………>	ընկճելՈչ զեփյուռը շնչով շոյել է դեմքիս վճիտԶովացուցիչ քրտինքը — իբրև բալզամ —
***
Օ, ո՜չ. — դու չե՜ս լսել երբեք տրտունջը իմՈչ հոգնության, ոչ չար հերյուրանքի հանդեպ.Թեկուզ իջել են ծանր, օրհասական ամպերԻմ ուսերին խոնջած և անտերունչ շնչին...
Ինձ չի՜ ընկճել երբեք և ո՜չ մի ծանր քար,Եվ ոչ մի սև կոշկոճ՝ ընկած խոփիս առջև. —Ես չեմ շեղվել երբեք, — երբեք ետ չեմ դարձելԱկոսներից երկար, և քարքարոտ, և դար: 
—
Ես չեմ շեղել երբեք հերկն հայրենի Խոհի, —Եվ հանդուրժել, որ բյուր սերունդների հերկածՀին գրքերում մնա անգամ չնչին մի քարՆետված օտար ձեռքով, որ խարանե Ուղին…
Եվ մառախուղ, և մեգ, և կողմերից օտարՀռնդալով թռչող ոչ ընչաշունչ քամի, —Եվ վայրենի վրեժ դժնի բարեկամի,Եվ ոսոխի ժանիք արյունոտած —
Հեղեղատներ՝ հանկարծ հայրենական հողիԱնդաստաններն համայն հեղեղատող, —Չեն ընդհատել երբեք այս Տքնությունն անդուլՀազարամյա արյամբ սրբագործված Խոհի...
***
Եվ դու, ով իմ Տեր, որ՝ չնայած անվերջ,Անհատնելի, նորանոր, որոմային ձիրքով՝Զարհուրելի կենսունակ, ինչպես անհուն ձեռքովԱղետալի բեղմնությամբ ցանված որոմ անկեզ,
Յուրաքանչյուր անարատ բողբոջի կողքին,Ահ, որպիսի ամեհի, անմարելի խանդովՀռընդում են, բազմանում ու բազմանում անթիվԻրարամերժ սաղմերն այս սև — դժնի դժոխքի...
Եվ այն գիտես, ով Տեր, դու, որ որոմն անցան՝Սաղմն անմշակ այդ սերմի՝ հրի պես լափող, —Ինչպես մորեխ ինքնակեր՝ զարհուրելի թափովԲազմանալով, լափելով սերունդների անծայր:

Անխզելի տքնությամբ՝ հերկում միևնույն՝Ամենօրյա, տվնջյան աշխատանքով ցանածԲերքն անաղարտ, — խժռելով դեռ նորընծա կանաչ,Անգամ արմատ ձգած պիրկ շյուղեր ինքնահուն, —
Հրկիզելով, խանձելով, իբր անխորհուրդ հրդեհ —Հազարամյա մեր ցանի բերքն այսօրվա կանաչ, —Հրկիզելով անգամ մեր երգն այսօրվա անհաս,Ողջ կենսաբաղձ մի սերունդ՝ սեզ նորածիլ իբրև դեռ, —
Միևնո՜ւյնն է, ո՛վ Տեր, հանճարավոր անմահ, —Ո՛վ ինձ խորհուրդ պարգևող և անխորտակ ոգի, —Զրահավոր քո տված իմաստությամբ՝ գիտեմ,Որ՝ ինչպես բոց ինքնաչափ՝ ընդերքներին անմաս, —
Ինչպես երեկ, ինչպես միշտ՝ չգտնելով շուրջն իրենցՀեշտ, դյուրակեզ ոչ մի շյուղ այլևս կենդանի, —Լափլիզելու են իրենց զարհուրելի խանդովԵվ մոխրացած՝ < >	հողն հայրենի:

Թեկուզ անինչ իմ ողին երբեմնակի բեկված՝Թողած ակոս, թողած հերկ, թողած հազարամյա,Անձկալի տքնությունն — իր հին, զառամյալՈղբն է հյուսել՝ սգալով կարոտն աներկբա, —
Շնորհակալ եմ, Տեր, ինձ շնորհած անմահԻմաստության համար այն՝ զրահավոր, որով՝Կարողացել եմ տեսնել թե ծիլ, թե որոմ, —Եվ սնել ծիլ բազմաթիվ՝ ուժերին անմարս...
ԻՄ ԼԵՐԱՆ ԱՂՈԹՔԸ
Իմ հանճարի անցած չարչարանաց լերանԵվ դժվարին, և դառն ճանապարհի կեսին —Ահա հղում եմ քեզ խեղճ աղոթքը ես իմ, —Ո՛վ Առաջնորդ ու Տեր հոգիներին մեր այն,Որք — կկերտեն ոգով և որք «կերգեն ձեռամբ...»
………………………………………………………………………………………………………………Ո՛վ Առաջնորդ ու Տեր ու մեծագույն վարպետՏիեզերքում սփռած բազմաբազում —Եվ աշխարհում, կյանքում, և երազումՄարմնավորված ոգի և կերպարանք տարբեր —
Յուրաքանչյուր չնչին սաղմնավորման անգամՁև ինքնություն տվող և ինքնության պատկեր, —Արարչագործ կամքի ո՛վ անհատնում < …………..>
***
Ոչ քաղցրություն եմ հայցում ես քեզնից, Տեր՝Իմ դառնության բաժակին խառնելու հաշիշ, —Ոչ զորավիգ՝ տեգերի հանդեպ ամբարիշտ,Որ ինձ խոցել են անվերջ և խոցոտում են դեռ, —
Ոչ բալասան եմ ուզում՝ վերքերին իմ սև,Բազմաչարչար իմ մարմնին՝ զարկված ամենքից, —Ոչ ստության, պղծության և քսության պիղծՆիզակներով ծակոտած իմ կողերին դեղ. —
Ո՜չ չեմ սարսում արտաքին և ոչ մի ուժից, —Եվ ոչ դրսից ինձ դավեր նյութողներից նոր, —Բարձր է անպարտ իմ ոգին և զրահավորԱմենայն ուժ արտաքին դարձնելու փոշի:

Ո՜չ ես հիմա, ոչ առաջ իմ վերքերի վրաՈւժ չեմ հայցում, չեմ հայցել և չեմ հայցի երբեք, —Իմ մարմնական տոգորման, ողջակիզման դեմ,Ես — ի՜նքս եմ իմ դեմ — ո՛վ Տեր, — հայցում զրահ…
***
Ալեկոծվող իմ ոգու այս խորքն անարև՝Անքննելի ինքնության այս ակունքներն անտես,Այս պղպջումն՝ ինքնաբուխ ջերմուկների հրկեզՏո՜ւր զորություն կաշկանդել կամքով հանճարեղ:

Տո՜ւր զորություն հորձանուտն այս անշղթա գետի,Անժամանակ, անկապան ոգևորությանԲանտել՝ անդուլ տքնության անկիրք զորությամբ՝Կոփել կայուն գիտության գրանիտյա գետին: 
—
Տո՜ւր զորություն ազատվել աննինջ աղետից՝Հեղեղումից, ձյուների գարնանային անտես,Կածաններից, ուղիներից, առուներից այն նեղՇռնդագին հորդացող պղտոր հեղեղի
Բարիքներից աննախորդ ու աննախընթաց, —Բարձունքներից այն անհաս, անհունձ, անկոխ — .Պատահաբար տեղահան արված հորձանքովՀարյուրամյա, ահռելի, սակայն անկենդան
Կաղնիներից, բներից, — բարիքներից թեկուզԵվ վեհափա՜ռ, և մեծ, և՜ կոթողներ դարձող,Սակայն սնիր ինձ, Տե՜ր, — ամենօրյա հացով,—Գորովագութ, չարքաշ, որ վարարած ոգուս
Տո՜ւր զորություն երկաթյա կամքով աներկբաԿանգնած հախուռն այդ հողմի գալարմունքի հանդեպ՝Պատկերների, խոհերի հեղեղումն անդեմԹեքել հունի մեջ ոգու՝ հեղեղի պես այն,
Որ անպատվար ու պղտոր լեռներից անթիվԱռուներից, ուղիներից, կածաններից ծածուկ,Գագաթներից բարձրաբերձ, իբրև հալած ձյուն,Տեղահանված, ողողված գարնան անհուն խանդից —
Զարհուրելի հեղեղով ողողելով ամբողջԼեռնաշխարհի հովիտներն եզերքից եզերք,Գետերի հունն են մտնում և հետզհետե —Լայն, ծանրանիստ, վեհափառ, դանդաղ հորձանքով —
Ընթանում են համրաքայլ, արքայաբար, հանգիստ —Հնամենի հունից դուրս ողողելով թեպետԱնծայրածիր մերձակա մացառուտներ, թփեր,Որ գարնան տիղմն են ծծում, որ բարձրանան կյանքի, —
Եվ ինչպիսի՛ հեղեղներ երազների, խոհի,Եվ մտքերի որպիսի հեղեղատներ եմ հիշում, —Որ բարձրացել են անցած տարիների մուժում, —Եվ ինձ տվել են միայն խեղճ մի քանի երգ:

Եվ մինչև օրըս, ո՛վ Տեր, մի վայրենի, անխոհ,Մութ հորդայի եմ եղել իմ արվեստում նման, —Հեղեղումի ենթակա հովիտներում ամաԴարեիդար բնակվող գեղջուկների անխոհ, —
Որ փոխանակ լեռներից յուրաքանչյուր գարունՎար գլորվող ահռելի հեղեղների համարՀուն փորելու և ընթացք բեղմնավորող, անմահՈր ոսկե տիղմը մնա անբեր դաշտերում, —
Այս բյուրպատիկ ավելի, թե՜ հեշտ, թե՜ անահ,Թե աղետից ազատող, թե վերահաս մահից, —Այս պրոզայի փոխարեն ամեն ձյունհալի —
Տուն ու այգի թողնելով հեղեղատի կամքին՝Քարանձավներն հանելով անասուն ու մանուկ,—Ձող ու կեռել են շինում, ընտրում դիրքեր բանուկԿոճղ ու ծառեր բռնելու հեղեղատի միջից…
Եվ չգիտե, որ թեկուզ հազարամյա կաղնիներԿարողանա նա պղտոր հեղեղատից այդ որսալՆախ՝ հարազատ, հենց իրենց անտառներից է կորզած, —Եվ ապա ջուրն այդ — որքան նոր կաղնիներ կծներ, —
Թե բովանդակ ուժերով իրենց և՜ պիրկ և առույգԲազուկների, ջղերի, և կամքերի զորավոր, —Հուն փորեին գարնանային հեղեղատի համար, որՏիղմ է բերում բեղմնավոր ամեն <……….>	ու գարուն
Ախ, դու նրանց ես եղել հաճախակի նման, —Սպասել ես տարերքին ոգևորության
Կարողացե՞լ ես արդյոք, ով խոհերի վարպետ,—Որ ամենայն գարունքի հախուռն խնդությամբՀեղեղատներ ես ապրել ոգևորության, —Եվ քանի շունչ կա քո մեջ պիտի դեռ ապրես, —
Կարողացե՞լ ես արդյոք քո ուժերի ներքինՀեղեղատով ողողված հովիտներում հողե, —Ոչ միայն շյուղ որսալ խեղճ ու ինքնաբուխ տողեր,Ոչ լոկ անխոհ վետվետում ինչ-որ հնչուն երգի —
[Դու որսացել ես միայն ինքնահորդուն տողեր,Եվ միայն շյուղ մի չնչին լիահնչյուն երգի...]
ԼԵՐԱՆ ԱՂՈԹՔԸ
Տո՜ւր ինձ կորով, տո՜ւր ինձ ուժ, տուր զորություն անկոր,Տո՜ւր գիտություն սեփական սահմանների, խորքի, —Տուր տեսություն անմշուշ աչքի, շնորհքի —Անեզրական տքնությամբ, համբերությամբ, կամքով
Ալեկոծվող իմ ոգու, իմ հոգևոր խորքի,Կենսահարույց ուժերի ակունքներից անտեսՊղպջացող, եռացող ջերմուկների պեսԴեպի արև խոյացող այս խաժադուժ զորքին —
Դեպի արև, դեպի կյանք, դեպ դաշնություն ու ձև,Կերպավորման, դաշնության, բյուրեղացման ձգտողԱյս քաոսի խաժադուժ արշավանքի հանդեպԼինելու բարձր ու զգաստ՝ ոչ ենթակա ստրուկ, —
Այլ զորապետ ու արքա, սուվերեն ու տեր, —Մոգ ինքնախոհ ու իոգ, ճարտարապետ կարող, —Պատկերների Արքիմեդ՝ ընդդեմ բարբարոսՀորդաների ներխուժման՝ թեորեմն իր լուծող դեռ: 
—
Ո՛վ դու, որ պետ ես կարգել ինձ՝ տարերքին անդեմ,Կույր տարերքի ու նյութի տենդր կաշկանդող, —Տո՜ւր զորություն լինելու, — ինքըս իմ դեմ անդող,Մութ ինքնությունը նյութի ձևով կաշկանդող —
Ով դու, որ վարպետ ես կարգել ինձ սկզբից ի վեր՝Ճարտարապետ խոհերի, երազների, երգի, —Գեղեցկության, դաշնության չեղյալ եզերքի,Եղերական վարդապետ և <…………………>
Տվե՞լ ես դու արդյոք ինձ՝ ձիրքից առավել,Անգամ անհուն շնորհքից և հանճարից անգամՏասնապատիկ առավել կարևորը — կամք՝Անեզրական երկունքով միայն տառապել...
Տվե՞լ ես ինձ զորություն անագորույն, դաժան՝Չվարանել սաղմերի բեղմնավորման պահինՉվարանել արյունից, սրածումից, մահից —Հանուն ձևի ու խոսքի միակ սրբազան:

Տվե՞լ ես ինձ զորություն ստեղծագործ ոգուսԶարհուրելի երկունքի հրաշագործ ժամին,Երբ կայծակներ են ճայթում և շաչում է քամին —Ոգևորման սանձարձակ հողմն հզորագույն, —
Երբ ամեհի ու հախուռն ոգևորությանԱնանց քամին է շաչում անտառներում ոգու,—Եվ խոհերի կապտափայլ կայծակն է զարկում՝Հրկիզելով անդունդներ բեղմնավորության, —
***
Ես չգիտեմ արդյոք կա՞ աշխարհում մի այլՍտեղծագործ էակ, թեկուզ չնչին բացիլ, —Իմաստագույն էակ կոչվող մարդուց բացի,—Որ անխորհուրդ այսքան, այսքան շռայլ
Թե՜ առանձին, թե հետն իր նմանների բազում՝Յուրաքանչյուրն ուրույն ճարտարության վարպետ, —Այսքան անհուն, այսքան մրջյուններից տարբերՏնօրինի հանճարն ստեղծագործ, —
Այսքան անգետ մսխի իր ջեռացող ոգու,Կայծակնացայտ մտքի, շնորհքների —Օվկիանի նման անծայրածիր խորքի
***
Քառասնամյա հոգսի բեռն ուսերիս վրաԱնհանգըրվան երթի ճանապարհի կեսինՀղում եմ քեզ, վարպետ, ահավասիկԽոհն անտրտունջ ես իմ — իմ աղոթքը լերան:

Քե՛զ, ո՜վ Բաշխող խոհի և շնորհող եռանդՔեզ՝ Տվողիդ հանճար, և տքնություն, և ձիրք, —Դող՝ տարփուհուն պարող, — շնորհք՝ բանաստեղծին,Որ գայթակղեն ոգով և որ երգեն ձեռամբ...
Քեզ՝ Տվողիդ մեղվին ոչ լոկ անհուն շնորհքՀյութ քաղցրահամ հինել ծաղիկներից լեղի, —Այլև հրաշագործ այդ երկունքով հղի՝Հանուն գալիք զեղման՝ լինել ճարտար Շինող...
Եվ — Տվողիդ չնչին մրջյուններին անգամՈչ միայն ձիրք ու ջանք տվընջական գործի —Այլև ստույգ քարտեզ հազարամյա փորձի, —Ճանաչության չափի, ձգողության անգայթ:

Համառության, ստույգ ճարտարության, անշեղՄի մազաչափ անգամ կանխորոշյալ գծիցՈչ մի կողմ չթեքվող կառուցման կամք <……….>Այն, որ տալիս է ուժ և գիտություն
Ոչ միայն, Տեր, նրանց՝ մրջյուններին անգետ, —Բեղմնավորել, տևել, անընդմեջ տևել —Այլև հանճարափայլ լաբիրինթներ ձևել, —Եվ կերտելու պահին՝ չխնայել կյանքեր —
Արդ՝ անձանձիր, անտրտունջ անանձնական պատվիրան, —Քառասնամյա տքնությամբ, ճարտարությամբ անբիծ,Մոլեգնությամբ ուժերի, որ տրված էր ինձԿատարելով հոգևոր գործն ինձ պատվիրած, —
1937, մարտ
ՀԵՐՈՍԻ ՀԱՐՍԱՆԻՔԸ
(Դրամա)
ՊԵՐՍՈՆԱԼ՝ՀեղինակըՀանդիսականներԿապույտ լերան արքայադուստրըՀամլետԴոն-ՔիշոտՍասունցի ԴավիթըՖաուստԳլուխ պահող ԿիկոսըՔաջ ՆազարՀուրիներ և փերիներ
Գործողությունը տեղի է ունենում հեղինակի ուղեղում
Տեսարանը՝ սենյակ, գրասեղան, սեղանի լամպ՝ կարմիր թավշյա լուսամփոփով: 
Վառված է միայն այդ լամպը և նրա լույսով կիսաղոտ կերպով լուսավորված սենյակում, բացի սեղանից, ուրվագծվում են գրադարակներ, Ջիոտտոյի հայտնի ֆրեսկայի մի մասի արտատպությունը, որը ներկայացնում է Դանտեին և Պետրարկային՝ դրախտում: 
Դիմացի պատին, այսինքն գրասեղանի ետևը՝ չինական պաննո, դեղին թավշի վրա նկարած չինական մի հեքիաթ: 
Բացի պաննոյից սենյակում պարզ երևում է գրասեղանի ձախ անկյունի մոտ, բարձր պատվանդանի վրա դրված հսկայական բրոնզյա Բուդդայի գլուխը՝ դեղին, պսպղուն այտերով, ծուռ նշաձև աչքերով և հեգնական շրթունքներով: 
— Լուռ է, լսվում է միայն ժամացույցի չխկչխկոցը:
<………………………………………………… >(<…………………………………………….><…………………………..>	բազմած է հեղինակը<…………………..>	ճակատին կեղծ-կլասիկ <…>Սկսում է մենախոսել: 
—Հեղինակը. —Գիշերը ամբողջ, հիվանդ, խելագարԵս երազեցի արևի ոսկին...Շուրջս ոչ մի ձայն ու շշուկ չկար, —Գունատ էր շուրջը գիշեր ու լուսին:
Ես երազեցի արևի ոսկին,Տենչացի նրա հրաշքը խնդուն,Ուզեցի սիրել շշուկն իմաստուն՝Արևանման, արնավառ խոսքի —Բայց շուրջս այնպես գունատ էր տկարԽոսքեր չկային և արև չկար…<…………………………………..>Այո ՜…	իմ շուրջը գունատ էր, տկար —Խոսքեր չկային և արև չկար...Բայց ասել էր այդ... 
Տարիներ առաջԵրբ այնտեղ, Ղարսում, պատանի մի դեռԵրազում էիր դու մութ մի երազ —Երբ քո միտքը դեռ ինքն էլ չգիտեր,Թե ինչ է ուզում... «արև» ասելովՀասկանում էր նա երևի մի հուր —Հրեղեն աղջիկ, որ իր բորբ սիրովՀրդեհեր պիտի քո սիրտը տկար...Եվ այդ «բառերի շշուկն իմաստուն»Չէ՞ր արդյոք մի խեղճ, մի տխուր մարմաջ—Դառնալ բանաստեղծ մի հռչակավոր,Շահել դափնիներ, պսակներ ոսկյա,Ունենալ կյանքում այն ամենը, որԿարող է ձգտել ունենալ մի խեղճ:
Գավառի ոգով սնված բանաստեղծ...Եվ դու ունեցար... 
Տրվեց քեզ, կյանքումԼինել բանաստեղծ ճանաչված ու մեծ,Տքնության պահեր ունեցար անքունԵվ քո բորբոքված միտքը ստեղծեցՊոեմներ, երգեր, տողեր ու տաղեր,Որ գիտեն հիմա շատերը կյանքում.Եվ ընթերցողը քեզ վարդեր շաղեց՝Բայց դու մոլորված լույսերի շաղից՝Անվերջ գնացիր անկումից — անկում...Քո գլխի վերև ծագեց մի արև,Որ մարդկանց վսեմ կամքը ստեղծեց,Եվ տեսար կյանքում դու այգն այն հրե,Որ պատմության մեջԲացեց օր անմար և անմարելի...Եվ կյանքը շուրջդ պայքարով էր լիՎսեմ պայքարով խնդության բերող,Գոյության ամբողջ ընթացքը փոխող,Պայքարով մի մեծ, որին դու տվիրԻնչ կարող էիր քո քնարով տալ —Էլ ի՞նչ ես ընկել ցնորքի ետևից,Եվ ի՞նչ ես, անկամ ու սենտիմենտալԵրազում բառեր, որ չկան կյանքում...Բայց չէ որ բոլոր քո անհեռատեսՔննադատներից առավել խորունկՀասկանում ես դու, որ այն ինչ ունեսՈր այն ինչ չկա այդ <…...>Չի՜ կարող ճարվել մենակ <…. >Եվ մեկի միայն <…………>
Ձգտում եմ անկիրք մի իմաստությանՄի ամբողջության մտքի ու հույզի —Որ կարող է, օ, հասկանում ես այս,Հասկանում ես այս ամենքից դու պարզ,Որ կարող է այն, ինչ ուզում ես դուՍտեղծվել միայն բոլոր մարդկայինՈւժերի կամքով, պայքարով անդուլ...Դու գիտես, որ երբ դաշտերում մեր լույս,Այս համայնական դաշտերում մեր լայնՀերկում է խոփը եռանդով անդուլ,Այն ոչ թե հողն է մշակում միայն,Այլև մեր ոգու ճանապարհը լայն,Եվ այն, որ վիհ է թվում և անգանգԵվ այն էլ ոգո՛ւ և երազանքի —Այդ ուղի է լոկ պայքարի, մի հանդ,Որ համայնական մարդկային կյանքիԽոփն է մշակում այսօր օրնիբուն...Գիտես դու և ա՜յն, որ միայն ոգովԵվ մտքով լինել գործին մասնակից —Նշանակում է գնալ ցերեկովՀազար մոմանի լապտերը ձեռքին —Եվ իզուր վատնել ժամ ու ժամանակ...Եվ լապտերը քո — լոկ թուղթ և թանաք,Որ կարող է լոկ քեզ լուսավորել,Եվ այն էլ լույսով մի կասկածելի. —Օ, ո՜չ <………………………><……………………………….>	ելի՜ր և զե՜ն—Ելե՜ք <…………………….>
Ժամանակներից <…………………..>Ինչպես <…………………………>Կանգնում եմ ես <……………….><………………………………………..>Դեմքերը միակ մարդկային ուղու —Սակայն պոետին ցույց տալու համարՈւղի ճշմարիտ, — ենթարկվենք մի պահՔմահաճույքին նրա միամիտ. —Ելե՜ք, բարձրացե՜ք գիշերվա ժամին,Հայտնվեցե՜ք ամբողջ ձեր կերպարանքով,Բարձրացեք հեռու մուժից, խավարից, —Ապրեցե՜ք մի պահ ձեր ամբողջ կյանքով...(Այմ խոսքերի վրա սենյակի զանազան անկյուններից դուրս են գալիս և շրջապատում են բանաստեղծին, կանգնում են նրա չորս կողմը, վերոհիշյալ հերոսները՝ իրենց տրադիցիոն կերպարանքով):
Աքիլլեսը. —իբրև հունական մարմարոնյա արձան, մերկ ու գեղեցիկ:
Թերսիդեսը. —ինչպես նա նկարագրված է «Իլիական»-ում:
Դոնքիշոտը. —ըստ Սերվանտեսի, Դատրեի նկարի համաձայն՝ բարակ, բարձրահասակ, ասպետական զրահներով, ավելի եղերական քան ծիծաղելի, իսկական «տխուր կերպարանքի ասպետ»:
Համլետը. —տխուր ու գեղեցիկ, տրադիցիոն զգեստներով ըստ Ադամյանի (որովհետև պոետը, իմ հեղինակը, այդպես է պատկերացնում նրան):
Ֆաուստը. —ըստ Գյոթեի, երկար մորուքով, մազերով, բարձրաճակատ և արի:
Սասունցի Դավիթը —ըստ նկարիչ Հ. Կոջոյանի նկարի — նրա կերպարանքի ոճում զգացվում է գերմանական դասական նկարչության (Դատրե) ազդեցությունը:
<………………………………………….>(Քաջ Նազարը. —Ամենաչքավորը՝ գլուխ պահող Կիկոսի կերպարանքն է: 
— Միջահասակ, ծուռ, մեծ քթանի, մազերը ցից, աչքի մեկը ծուռ, գլխին մոթալ փափախ, զգեստները բազմաթիվ խունացած կարկատաններից, երբ փափախը հանում է առաջինը, որ աչքի է ընկնում, նրա գլխի վրայի հսկայական ուռուցքն է, կոշտը, որ թեև փափախի տակ չի երևում, սակայն փափախը հանելիս համարյա նույնքան տեղ է գրավում, որքան փափախի ներսը: 
Այս իսկ պատճառով և միշտ փափախը գլխին է մնում, եթե միայն որևէ արտաքին հանգամանք չի ստիպում նրան փափախը հանել: 
Ամբողջ գործողության ընթացքում նա աշխատում է աչքի չընկնել, միշտ թաքնվում է սրա նրա ետևը:
Պոետը. —Ա՛հ, չէի տեսել ես երբեք այսքանՉքնաղ ու անհուն մի տեսարան վեհ...(Բարևում եմ — ուրեմն ես ապրում եմ, —Ասել է ծերուկ Դեկարտը դեռ...Բայց խորհում եմ ես, թե գրում հիմա)<………………………..>(<…………..>	ժպիտը երկնագույն լույսով <……..>. համարյա լիրիկական, երանության հասնող ժպիտ, որից սակայն չի կորցնում իր մեղմ, լիրիկական, միևնույն ժամանակ և՜ տխուր և՜ երանություն արտահայտող իրոնիական բնույթը:
Բոցը.—Վառեցի ահա ես խավար մուժումԻմ կապույտ բոցի երկնային լեզուն,Բայց դեմքս երբեք ես չեմ բաց անումԱյդքան հեշտությամբ... խնդությամբ անհունԹող լցվի հիմա սիրտը պոետի...Թե ուզում է նա կյանքին ավետիԻմաստությունը իմ <………….>Թող ցույց տա մի պահ, իր հերոսականՑանկությունների ընթացքը և եսՑույց կտամ անգամ իմ դեմքը նրանԹե գտնի ուղին՝ նա ինձ <…………..>Հեղինակը. —Վառվել են, գիտեմ, դեմքդ տեսնելուՑանկությամբ կյանքում հերոսներ բազում.Նրանցից էի ես հույս սպասում,Ուղի սպասում, և խորհուրդ, և ձև, —Եվ այժմ ահա թող գան, թող բանան< >< >< >Բոցը.—Զուր մի չարչարիր մտքերով դու քեզՈւզում ես ասել՝ երա՞զ է արդյոքԱյս ամենը, որ տեսնում ես ահա,Կարող եմ իսկույն քեզ պատասխանելիՈր երազ է սա... 
Եվ ոչ մի կասկած.Մի ձմեռային գիշերվա երազ,Գիշերվա, որ քեզ թվում է անծայր...Օ՛, հիմար պոետ... 
Օրերդ անցածՔեզ չեն խրատել... եղել ես թեևԴու ոչ թե միայն բանաստեղծ մի խենթ,Այլև պայքարող ու քաղաքացի,Բայց... չես հասկացել մինչև հիմա դու,Որ բոլոր չքնաղ իղձերը մարդուԵրազում են, տե՜ս, կատարվում անշեղ. —Այդպես են բոլոր ֆանտաստիկ, հնչեղ,Թե «գիշերային», թե «ներմարդկային»Ցնորքները, որ հեքիաթի ձևովԱյցի են գալիս պոետներին մերթ.Եվ չե՞ս հիշում դու, չե՞ս հիշում միթեԸնդամենը լոկ մի գիշեր տևողԱյլ պոետների ցնորքներն անուշ...Հիշիր <…………>	թեթև, փաղաքուշ<…………..>	հեքիաթ < ><……………………………………………..>



 --------------------------------------- 


Երգեր հմայիչ, կատակներ ուրախԻմաստուն խաղեր, որ ունեն անհուն,Երբ ոգին ինքն է իրմով հիանում,Երբ ոգին ինքն է սանձարձակ թևումԹաքնված չքնաղ մարմնի ետևում...«Ամառվա երազ», «Վալպուրգյան գիշեր»,Զվարթ «Աթթա Թյոլ» և որը հիշես...Թողնենք սակայն այս զեղումն հիմա, —Եկել են ահա երազի նմանՇարվել են քո դեմ «հերոսները» քո,Բուդդան է նայում վերևից իր հինՀավիտենական ժպտացող դեմքով, —Եվ ես վերջապես... 
ՀավիտենականԿանացիության ուրվականն անմահ...Կանչել ենք այս քաջ այրերին ահա,Որ լուծեն մթին հանգույցը կյանքի.Դե, ասա՜, ես քո ստրուկն եմ հլու,Ո՛վ, դու բանաստեղծ, ոգի անհանգիստ, —Ի՞նչ հարց ենք արդյոք մենք սոցա տալու...Պատասխան. —Դու ինքդ էլ գիտես ինձանից էլ լավ...Քո դեմքն եմ ուզում, որ իմ դեմ բանաս,Չես բացել <……….>	այս հերոսականԱյրերի հանդեպ < >< >
Գաղտնիք է եղել... 
Եվ նոքա եթեԲացել են երբեմն հպումով թեթև,Իմ դեմքը մի պահ — հաղորդել են այնԳրքերում իրենց, երգերում ունայն,Եվ արկածներում, որ եթե իրենքՉեն պատմել — ապա ուրիշներն են միշտՊատմել շարունակ: 
— Թե որքան է ճիշտ,Նրանց հաղորդածն — այդ ինքդ գիտես.Հայտնի է ինձ լոկ, որ գերել եմ եսՄարդկանց հավիտյան, բայց չեն հասել ինձ:
Մթին է եղել հանելուկն իմ հար,Ինչպես այդ պատին խփած պատկերիԻմաստը թաքուն... 
Եվ այժմ ահա,Թե ուզում ես այս այրերի ամբողջԻմաստությանը հասկանալ — սոցաՏանք, մի հանելուկ լուծելու չնչին.Թող մեկ-մեկ սոքա պատմեն մեզ պայծառՈրմնապատկերի այդ իմաստը հին, —Եվ ով սրանցից ավելի հստակ,Ավելի խորունկ հասկանա ամբողջԻմաստը այդ հին չինական գորգիՆա էլ < >Եվ հաջող ………………. >Համաձայն...... ………………>Դիմացի նկարը
Դեղին մետաքսյա ֆոնի վրա < >	չինական նկարչության պրիմիտիվ ոճով պատկերված է անհեռանկար մի պեյզաժ, ավելի շուտ իրար մեջ պայմանական ոճով հագցրած մի քանի փոքրիկ պեյզաժներ, որոնք կապված են իրար ոչ թե օրգանական ձևով, այլ զուտ պայմանական, ֆրագմենտալ ոճով: 
Պաննոյի աջ անկյունը մի գորշ դաշտանկար է. մի ցածլիկ չինական <……..>, բռաչափ բրնձի արտ: 
Մի տարիքոտ կորաքամակ չինացի: 
Այս ֆրագմենտը լոտոսների և եղեգների ֆանտաստիկ օրնամենտով միանում է երկրորդֆրագմենտին, որի վրա նկարված է հախճապակյա մի չքնաղ պալատ, պատշգամբով, դեմը լազուր լիճ, պատշգամբում մի չքնաղ աղջիկ, իսկ ներքևում նրբիրան մի պատանի նվագաբանը ձեռքին երգում է՝ երազային աչքերը հառած պատշգամբի գեղեցկուհուն: 
Այս երկրորդ ֆրագմենտը նույնպիսի օրնամենտով միացած է երրորդ ֆրագմենտին, որի վրա նկարված է մի ծեր ալեհեր < ...... մորուքի…………> <՜ . . . գիրք է կարդում. գիրքը դրված է…………………..> < . . դրված է կրակի վրա ………. >	է եղեգնյա աթոռի վրա……>	դռան առաջ……………>	վրա, կարծես ճահիճում լողացող տախտակամած է, որ օրորվում է կանաչավուն, նեխած ջրերում, որոնց միջից գլուխները հանած, ահագին աչքերով երկինք են նայում կանաչավուն գորտեր, մողեսներ և կարմիր ձկներ... 
Այս է պաննոյի ամբողջ բովանդակությունը:
< >< >Որպեսզի տեսնեմ, ինչպես ես <հարթել>Այդ հերոսական այրերի համարՃանապարհ դեպի քո հմայքը հին...Ո՛վ գերերկրային թագուհիդ անել, —Թույլ տուր նոքա գան, և իբրև գերիՀավիտենական կանացի հրիդ —Իրենց սուրասայր սրերը հանեն,Ելնեն քո առաջ մահվան պայքարի,Որ տեսնեն՝ արդյո՞ք ինչով են թերիԻնչո՞ւ չեն արդյոք հասել նոքա քեզ,Ինչպե՞ս են արդյոք մոտեցել լույսիդՈ՞ւմ սերն է եղել ավելի հրկեզԵվ ո՞ւմ վարանումն՝ անիմաստ ու սին...Բոցը.—Իսկ ո՞ւմ ես ուզում դու կանչել արդյո՞ք,Տարբե՛ր է եղել այնքան դարերում...Թե վարանումը, թե ուղին մարդու...Հեղինակը —Երբ նայաւմ եմ ես լույսիդ անհունԵվ փորձում տեսնել ընթացքը ոգու, —Տեսնում եմ, որ բարդ ուղիներում քոԴեգերել են բյուր բազմաթիվ այրեր —Բայց շարքում դոցա քչերն են միայնԻրենց ինքնության տիպարով փայլել...
< >< >< >Բայց պարզ <……..>	հանճարեղԱյրերի ձայնով մարդն է խոսում <………….>Իր պարզ, մի քանի գծով հիմնական...Դեմքեր են դոքա, տիպարներ պայծառ —Եվ մարդն ինչքան էլ փոխվի աշխարհումԿլինեն նման կերպարանքներ հար՝Իհարկե, տարբեր, օ՛, իհարկե <………>
Բանաստ. —Եվ ո՞վ է արդյոք առաջինը — այդԿերպարանքների շարքում...
Պ.—— Օ՛, արի,Աքիլլեսն անշուշտ, հերոսն այդ վսեմ.Հեկտորը անշուշտ, Հեկտորը, կասեք…Օ՛, ոչ — կյանք <…………..>	տարբերԱնունների մեջ ելած իրար դեմ...Եվ մարդիկ դարեր հավասար սիրով,Նույն հիացմունքով, փայլով ու հրովԴրել են նոցա ճակատներին վեսԴափնիներ կանաչ, և հուրհուր վարդեր...
Բ. —
Ովքե՞ր են մյուս հերոսներն — ասե՜ք,Թվեցեք հերթով, որ կանչեմ նոցա< >< >Որի մազերին <…….>	է թափածԻսկ սրտի վրա կասկածանք ու մահ...Գալիս է ապա բոլոր դարերիԵվ բոլոր անմահ ժողովուրդներիՄեծագույն հերոսն, այրն այն իմաստուն,Որին <......>	կամ թե պարզապես«Ֆաուստ» են ասում: 
— Սրանք են ահաՀամայն աշխարհի և կյանքի համայնՍտեղծած տխուր հերոսները մեր —Բայց ուզում եմ ես,Որպեսզի լրիվ լինի իմ կյանքիՎարանումների պատկերը <…...>Կանչենք մենք նաև հայ <…..><…………………………………………..>Ստեղծած երեք հերոսներին մեծ...Այդ հերոսներից առաջինը հենցԴավիթն է, որին ես հայ ԱքիլլեսԱնունն եմ տալիս մտքում իմ հաճախ,Նմանությունը թեև արտաքին,Ձևական է լոկ: 
— Իսկ երկրորդը — ախ,Քեզ տարօրինակ թվա քիչ գուցե,Բայց նա՝ կարտոնե զրահներն հագին —Քաջ Նազարն է մեծ... 
Սակայն մեծագույն,< >
Դա — գլուխ պահող Կիկոսն է անմահ...Որ չի ստեղծել ոչ մի ժողովուրդԱշխարհում այդ մեր Կիկոսի նմանՄի ցայտուն տիպար, այսքան մի հմուտԿերպարանք, որ ողջ մի ժողովրդիԱնցյալի տիպար — պատկերը լիներ…
Բուդդա — (իր պատվանդանից)
Անհնարին է, իրոք, չընդունելԱյդպիսի անհերք մի ճշմարտություն...Ես, որ պահվելով իմ նիրվանայիԿապույտ եթերում գտել եմ հանգիստ,Դժվար ապրեի ու դիմանայի՝Կրելով այդքան տառապանք ու վիշտ...Բայց ուղին նրա անմիտ է ու սին,Հասել է արդյո՞ք նա խաղաղությանՈգու ու սրտի... 
Օ՛, իհարկե, ոչ, —Հարգում եմ թեկուզ ես այդ Կիկոսին,Բայց չեմ նախանձում, այդ անվերջ, անխոնջՋգտումին նրա՝ անպայման տևել...Իր այդ ձգտումով նման է նա քիչԻշու... որ ունի... թռչելու թևեր...
Բոցը.—Ա՛խ զուր ես հեգնում, բուդդա, դու նրան,Եվ զուր է կարծում բանաստեղծը, որԿիկոսն է միակ հերոսն հուրհրան:

Հեղինակը. —Կանչիր դու նրանց, թող գան խնդությամբ.Թող լցնեն մի պահ սենյակն այս տխուրԵվ ուղի բանան իմ ոգուն, որ միշտՈւզում է թռչել չգիտեմ թե ուր…
Ժամանակակից քննադատիդիրքը՝ գրքակալից. —
Ո՞նց թե չգիտե, չգիտե թե ո՞ւր...Կտրվել եք դուք բարեկամ կյանքից,Գնացեք դեպի կյանքը ընդհանուրԴեպի դաշտերը մեր աշխատանքի...
Բոցը.—Օ՛, այդ նա գիտե, ձեզանից էլ լավ...Այդ չէ հարկավոր այս պահիս նրան...Ուրեմն կանչեք հերոսներին այդԹող գան հուրհրան...Օ՛, դուք տիտաններ մարդկային կյանքի,Մարդկային մտքի և հիմարության,Տիտաններ խոհի և աշխատանքի:

Մի վայրկյան տիրում է խոր լռություն: 
Իրոնիական ժպիտով վերևից նայում է Բուդդան պոետին, որ նստած է՝ երանելի ժպիտը դեմքին՝ նայելով Կապույտ Բոցին, գրքակալներին, նամանավանդ, գրքերի այն շարքին, որտեղից լսվեց ժամանակակից քննադատի ձայնը: 
Լռությունը տևում է մի քանի վայրկյան, հետո:

Ձայնը. —(Դիմելով ինչ-որ արարածի)Օ՛, դու, թագուհի, կյանքի ու մահի,Բոլոր դարերի, բոլոր դաշնությանց,Բոլոր ձևերի և իմաստությանց,Դու, որ աշխարհի խորքը ամայիԴարձնում ես հար պայծառ ու լեցուն —Դու՝ աստվածային քաղցրությամբ լեցուն —Թագուհի մտքի, բանականության,Զգացմունքների և երանությանԴու ամբողջություն, լիություն անհուն,Դու բազմածնունդ և հազարանուն,Մարդկային կյանքի առաջին օրիցՄինչև վախճանը մարդկային կյանքի —Օ, դու որ հավետ, նորից ու նորիցՍնունդ ես տալիս մեր անրջանքին, —Դու — Կապույտ լերան թագուհի լուսե,Դու անվերջ մաքուր և անդարձ վսեմ, —Բոլոր դարերի, բոլոր ազգությանց,Դասակարգերի և փոփոխությանց,Ալեկոծ ծովով անվերջ ընթացողՕ, ցնորք լուսե < >Դու, որ < . . . .>< >
Սկզբից մինչևՄարդկային կյանքիԱյսօրը վսեմ —Ձգտել է մարդըԼիության, սակայնՁգտումն այդ վսեմԵվ հերոսականՄեկ-մեկ է միայնԴարձել իրական...Միայն առանձինՀանճարներ են դեռՀասել բարձունքինԱյդ վսեմ ու վեհ...Եվ այն էլ միայնՊահերին այն լոկ,Երբ հանճարն այդ մեծԻր շրջապատիՇեփորն է եղելՀազարապատիկ. —Չես գտնի դու, մա՜րդ,Շրջապատից դուրս —Ո՜չ փառքի գագաթ,Ո՜չ հանճարի լույս…Ճակատագի՜ր էԿոչվել այդ հնում, —Այժմ — դու ինքդ եսԵտևից գնում —
< >Երբ այն իմ դեմ <…..>Եվ անհուն <....>Նշված է ուղին <…..>Ուղին դառնությանԵվ անազատ էԱյդ ուղին այնքան,Որ զգում եմ ես,Ներքուստ, որ ոչինչԷլ չկա վսեմ,Եվ չկա էլ ջինջ...Տրված է արդենԻմ ուղին վերուստԷլ ո՞նց ավարտեմԵս երգը իմ լույս —Էլ ոնց իմ ոգուԻնքնությունն հայտնեմ,Երբ տրված է ինձԱյդ ուղին արդեն,Իբրև ճանապարհ,Որ միակն է, ախ, —Եվ չկա՛ <հնար> ,Որ ելնեմ խիզախԻմ ոգով հիմաԵվ ուղի բանամ...Մնում է, որ եսՄիայն իմանամԱյն, որ ինձ վերուստՆշված է արդեն —Չեմ ուզում երբեք,Որ ինձ կաշկանդենՈւժեր թշնամի
< >< >Եվ հավիտյանԵս այլ եմ միշտ, միշտ չքնաղ, —Միշտ ջահել եմ և ուրախ...Հասկանալ ինձ, դնել նեղՇրջանակի մեջ անշունչՆշանակում է լինելԻմ թշնամին արյունռուշտ —Քանի եղել է, կաԿյանքը հավետ թարմ ու նոր —Ես խորհուրդ եմ — ու չկաԻնձ համար բանտ ու աքսոր...<1937>
ԲԱՆԱՍՏԵՂԾՈՒԹՅՈՒՆՆԵՐ
***
Աստվածամա՛յր, հեռացած կնոջ պատկեր լուսե,Իբրև տեսիլք՝ ճառագած երազներում մեր հին...Քեզ նվիրած հիմներում մենք մեր ցնորքն ենք հյուսել՝Ա՜յն, ինչ տրված ենք ուզել երազներում փիրուզեՄեր մարմնաբույր, մեր հողե սիրուհիներին…
1932 — 1933
***
... 
Բարձրանում է բերքն անցան հայրենական երկրի, —...Թեկուզ չկա՛ Սերմնացանն — հայրենական երկրի... ...…Դու ի՜նքդ ես քո սերմնացանն, — հայրենակա՜ն երկիր...
1933 — <1936>
***
Հիշում ես՝ ինչքա՛ն անփույթ էիր դուԽոհերիդ հանդեպ, երգիդ, գործերիդ,Տրվելու էր քեզ կարծես թե ձրիԹե փառքը երգչի, թե դեմքը մարդու: 
—Թվում էր, թե հար կգնա այդպեսԿյանքըդ մինչև մահ — երգով ու հանգով. —Կարո՞ղ էիր դու զգալ, որ այն քոՕրերով, ինչպես կածանով անտես—Բարձրանում ես մի գագաթ երկնահաս,Որից անցյալիդ քայլն յուրաքանչյուր,Թվալու է քեզ անծանոթ հնչյուն,Որը նոր պիտի դեռ դու հասկանաս…Եվ այն, որ առաջ, իր հնչած ժամինՄի աննպատակ ձայն է թվացել —Պիտի գա հետո, որ սուրն իր ցցե,Ինչպես ոսոխի սիրտը թշնամին...Եվ թոթովածին հնչյուններիդ դեմԴու մի օր պիտի քո կուրծքը բանասԻբրև հարկատու, որ շատ է անահԻրեն պարտք տված գանձը շպրտել…Եվ այդ հատուցման ահռելի ժամինԱ՜յն պիտի միայն քեզ մահից փրկե, —Որ՝ դատավո՜ր ես լինելու դո՜ւ քեզԱվելի՜ դաժան, քան ժանտ թշնամին...
1933
***
Ո՞վ կտա ինձ գիտելիք,Ո՞վ կտա աչքեր,Որ պարզ նայեմ աշխարհին,Հպարտ ու անահ: 
—Որ չլինեմ ես գերի,Չլինեմ անգետ,Եվ սիրտըս միշտ և՜ բարիԵ՜վ արի մնա...
1933
ԱՆՎԵՐՆԱԳԻՐ
...Մենք Տերյանից սովորեցինքԵրգել երգեր անորոշ,Մեր քնարը նվիրեցինքՄշուշների ու սիրո, —Եվ երբ եկան որոշ օրեր,Որոշ գործեր եկան երբ, —Անվարժ հնչեց քնարը մեր —Եվ մնացինք առանց երգ...
1933
***
Քսան տարվա գործ է այս —Եվ քսան տարում —Որքա՛ն ցնորք ու երազԵվ որքա՛ն արյուն...Բայց վաստակից քո այս մեծԵթե մնա անմեռԳոնե մի բառ կամ մի էջ —Երջանիկ ես հավետ...
1933. 2. Երևան
P. S. ...Խե՛ղճ ցանկություն բավականին, —Բայց մարդկայի՛ն, բայց մարդկայի՛ն...
1934.12
ԱՐՓԻԿԻՆ
Երբ մեծանաս — կարդա այս գիրքն, իմ անգին,Որ հասկանաս խնդությունը իմ կյանքի.
Որ իմանաս, թե ինչո՜վ եմ եղել եսԻմ օրերում թե՜ ինքնուրույն և թե՜ մեծ: 
—
Գլխավորը — սա՜ է, մանկիկ իմ լուսե, —Մնացածը — միայն լեգենդ է մի սև…
1933. II. 12
***
Երեխաներն են բակում աղմըկում,Եվ ժիր վազվզում, և ծեծում իրար. —Այդպես անառակ ու աղմըկարարՁգտումներն էին ղժժում քո հոգում,Դեռ երեկ, երբ դու կարծում էիր, թեՄեր կյանքն է մի դաշտ, ու մարդը թիթեռ, —Եվ երգերը քո թվում էին քեզԴեպի փառք տանող ծնծղաներ շաչուն, —Եվ ո՛ւշ հասկացար, որ երգերըդ քեզԳցելու են մի ամեհի կրկես,Ուր արյամբ են լոկ հռչակ նվաճում…
1933 — 1936
***
Որքան էլ սիրո հուրերը չարԵ՛վ չարաճճի, և դավաճան —Մեզ խրցեն հաճախ, դավեր հինեն, —Լի՛ քեզանից գերիչ են հար,Օ, հա՛շտ Հիմեն...
1935—1936
***
<………………………>Ես ամեհի պայքարումԵղա մարդկանց հետ,Բայց խոհերում իմ խորՄենակ եղա հավետ:

Եվ իմացա՝ զոհ է միշտ,Միշտ՝ կարմիր նոխազ —Սիրտը՝ հրով ուրիշՍիրով ողողած...
1934. 15. IV
***
Այնքան մաղձ կա իմ սրտում, այնքա՛ն դառնությունԵս միայն վիշտ եմ տեսել, և՜ թախիծ, և՜ թույն…
Չգիտեմ՝ ե՞ս եմ եղել մեղավոր, թե մերԿյա՜նքն է եղել անողոք, ու մռայլ, ու նեռ...
Ոչ բարեկամ ունեցա, ոչ թշնամի մե՜ծ. —Բարեկամը — հեռացավ, թշնամին — տևեց:

Համայնական էր թեկուզ կյանքը մեզանում —Ամեն ոք շուրջս սակայն իր թե՜լն էր մանում…
Ես էլ, մենակ, մանեցի իմ թելը կյանքում —Ինչքան որ ուժ ունեի — անխոնջ ու անքուն:

Թույն շահեցի սակայն ես վաստակիս համար—Եվ մնացել եմ այսպես դառնացած հիմա...
1934
***
Պիտի հնչեր ոգիդ,Պիտի մռընչարՕվկիանի նման, ո՛վ բանաստեղծ: 
—Բայց տրվել ես դու մորմոքի,Եվ հույզերի անչար,Եվ զարմանո՞ւմ ես դեռ,Որ հասար այստեղ...
Եթե այսպես գնա —Դեռ ո՛վ գիտե, թե ի՜նչԹիարաններ հասնես...
1934.1
***
Երջանիկ են միշտ և ուրախ նրանք,Ինչպես — կապիկները,Որ գտել են փոքրիկ մի ընկույզ,Եվ այն էլ — նեխած: 
—
Իսկ դու երգում ես դեռԱնանձնական սեր, —Խե՛ղճ երեխա…
1934. 9.I
***
Քանի՛ անգամ ես թերթելԱյս գիրքը, Չարե՜նց, —Եվ միշտ վառվել է քո մեջԽնդության արև. —Համոզված ես եղել դու,Որ մեր օրերիցԵթե բան կա մնալու —Այս գի՜րքն է նորից...
1931. II. 12
***
Այս «Երկերիս» մասին, ա՛խ, ասել է մի «պոետ»,Թե իզուր է Պետհրատն ինձ թուղթ ու մուր թողել...
Խփել է գիրքս գետին — մի սինկլիտի առջև —Եվ հայհոյել է հետին հայհոյանքով հապճեպ...
Բերել է իբր օրինակ անպետքություն վերին, —Եվ ո՜չ մի, ո՜չ մի ընկեր չի ապտակել նեռին...
Մնում է, հա՛յ ժողովուրդ, որ դու ասես նրանՔո դատաստանը հատու, քո խոսքն հուրհուրան:

Եթե իզուր եմ գրել այս ողջ գիրքը ես —Տո՜ւր, կործանի՜ր ինձ հրե անեծքով քո թեժ:

Թքի՜ր անպետք երեսիս, մտքիս ու գրչիս —Թող մոռացվեմ ես, ինչպես հացկատակ վերջին...
Իսկ եթե ես պա՜հ մի գեթ եղել եմ քեզ հետ —Ներվի՜, ներվի՜ թող հավետ իմ վաստակը խենթ...
Եվ սերունդները թքեն թող դեմքին նրա,Որ կործանել էր փորձում գործն այս հուրհուրան...
Երկի՜ր իմ, խե՛ղճ ժողովուրդ, ինչ արել եմ ես —Քո անունո՛վ եմ արել և տվել եմ քեզ...
1934
***
Իմ օրերում ես ցանկացա լինել վսեմ և ինքնուրույն,Իմ օրերում ես ցանկացա կյանքս զոհել դրա սիրուն:

Իմ օրերում դժվար էր շատ լինել հաստատ ու մնայուն, —Իմ օրերում պատմությունն էր յուրաքանչյուր բառիս նայում:

Իմ օրերում երգը միայն նրանո՜վ էր մեծ ու անգին,Որ բորբոքում, հար էր տալիս դեռ չկոփված, չեկած կյանքին:

Իմ օրերում շա՛տ էր դժվար երգը՝ կյանքի համար երգած. —Յուրաքանչյուր բառը — կամ մի թռի՜չք էր վեհ, կամ — մութ արկած:

Բայց օրերում իմ հուրհուրան աշխա՜րհ էր նոր ծնվում հնից, —Եվ մե՛ծ եմ ես, քանզի ինձ մեծ երթ էր նշված Պատմությունից...
Իմ օրերի երգը եթե իմ տողերից հիմա լսես —Ուրեմն ես մե՛ծ եմ ու խոր, երգի՜ց էլ իմ խոր ու վսեմ...
Եվ եթե ես ունեմ մի բան, որով կարող եմ պարծենալ —Իմ օրերի շափա՛ղն է այդ, իմ օրերի ձայնը անահ...
Ողջո՛ւյն, ուրեմն, օրերիս, իմ օրերի անհո՛ւն շնչին, —Եվ օրերիս հանդեպ այդ մեծ — թող երգս ձեզ թվա չնչին...
Բայց եթե կա երգում իմ գեթ շեշտ կամ բառ իմ օրերից —Ես կմնամ հա՜ր ու հավետ, ես կարթնանամ մահից նորից...
Մե՛ծ եմ և վեհ իմ օրերով — ես այդ գիտեմ — հուր-հավիտյան,Ողջո՛ւյն, իմ ե՜րգ, իմ խնդությո՛ւն, իմ օրերի անհո՛ւն մատյան...
1934. III. 2, Երևան
ԲԱԼԻԿԻՍ
Մանկիկըս, մանկիկըս,Մանկի՜կ անգին,Մենք ո՞նց կյանքում այսՀաղթենք կյանքին...Կյանքում — պայքա՜ր է,Չկա՛ հանգիստ, —Պարտվե՛ց քո հայրը,Մանկի՜կ անգին...
1934. III. 4
***
Ինչքան խոհեր ենք ունեցել,Ինչքան կըրակ, ինչքան ավյուն, —Եվ չենք եղել մենք երբեք ծեր,Չենք նայել թե՝ ով է նայում:
Եվ իմացել ենք հավիտյան,Որ այն է լոկ չքնաղ հավետ,Ինչ որ տվել է անսահմանԹռիչք մեզ լոկ և չի դավել...
1934. III. 4
ԻՄ ՄԱՆԿԻԿԻՆ՝ ԱՐՓԵՆԻԿԻՆ
Դու մեր երկրի նման եղի՜ր՝Բարձր ու վսեմ, բորբ ու բերող.Դու մեր երգի նման եղի՜ր.Արհամարհող, նաև ներող. —Դու մեր մրգի՜ նման եղի՜ր, —Արևաբաղձ — և համբերող...
Եթե երկրի նման իմ վեհՈւշ հուրհուրա բախտդ, բալի՜կ, —Դու իմ երգի նման վսեմՏենչա՜ չքնաղ բախտ ու գալիք, —Մեր մրգերի նման դու սեգ՝Ըղձա ամպրոպ ու արհավիրք...
Ախ, դու երկրիս նմա՜ն եղիր՝Բարձր ու անհաս, մեղմ ու կարող, —Ախ, դու երգիս նման եղիրԼցված խոհով ու քանքարով, —Մեր մրգերի նման եղիր, —Լիքը բերքով, դարո՛վ, բարո՛վ:

1934. IV. 29
ՀՈԻԶՈԻՄՆԵՐԻ ԼԵԶՈԻՆ
Հովն — հորովել է ասում,Անձրևը՝ ցուրտ բառեր, —Հուզումնավո՛ր իմ լեզու,Ինչո՞ւ ես լռել: 
—
Ա՜յն, որ ասել ես ուզում,Տե՜ս, քեզանից զորեղ՜ —Դրսում ծաղիկն է ասումԵվ ջուրը բյուրեղ:

Եվ աղջկա աչքերիցԵրբ մանիշակն է նայում, —Էլ Տերյանի երգերիԻ՞նչն է հմայում...
Ջուրը — հորդոր է հուզում,Հուրը՝ մորմոք կարմիր: 
—Հուզումնավոր այս լեզունՊոե՜տ, քեզ չի՜ տրվի:

1934. 18. V
RESIGNATION
Որպես Երգը Վեռլենի՝Հին ասոնանսով —Նո՜ւյն տրտունջն է վաղեմիԻմ հոգում այսօր: 
—
Տրտնջում է իմ հոգումԱյնքա՛ն հոգնաբեկ, —Կարծես երգն է, որ թաքունՆա՜ է նվագել:

Մի՞թե այս հին տրտմությամբ,Մահո՜ւ պես անդուռ —Այս մորմոքո՞վ քեզ գտա,Օ, երգ իմ անտուն…
Եվ թո՞ւյն էին միթե սևԻմ գրած երգերը,Որ դառնացավ կյանքդ այսպես,Տեր իմ...
Եվ միթե ա՞յս է հնուցՔո օրենքը, Տեր իմ, —Որ ինչպես ճանճը գինուց —Քնքուշ երգեր երգելուցՍատկեն պոետները...
1934
ՎԱԼԵՐԻ ԲՐՅՈՒՍՈՎԻՆ
Սառն ու հմուտ էիր, խոր ու գիտուն,Պատմությունն էր անհուն քո Մուսագետը, —Եվ դու եղար մեզ հետ, երբ ահավոր աղետըՄոլեգնությամբ իր բիրտ՝ մտավ մեր տուն: 
—Այն օրերում մեր տանը չկար խնդում,Կորնչում էր միգում մեր արահետը, —Եվ մեր հանճարը հին, կոփված անդուլՍերունդների ջանքով — դեռ անծանոթ մի գետ էր:
Դու սուզվեցի՛ր, վարպե՛տ, անեզրական այդ ծովը,Եվ շլացած անծիր մեր գանձերի փայլից —Ելար, ինչպես նավազ, որ գյուտերից գինով է..Եվ աշխարհի առջև, որ դեռ ահո՛վ էր լի,Դու բացեցիր ոգու մեր գանձարանն անհուն —Եվ մեզ համար դարձար — անմարելի անուն...
1934. 17. X. Երևան
ՆՈՐ ՏԱՐՎԱ ՀԱՄԱՐ
Ես նոր Տարի եմ մտնում, — բայց նոր ի՞նչ բանիՁգտում է սիրտն իմ տրտում......Մի հսկա անիվ,
Անկախ կամքից իմ ու քո, կամքից, Ղեկավա՜ր,Շուռ է գալիս ու դառնում — հավիտյան ու հար...
Ու դառնալու է անվերջ... մինչև չմնաՈ՜չ մի ձգտում, ո՜չ մի կամք աշխարհի վրա...
Օ, Նիրվանա տևական, քե՜զ եմ անրջում, —Իմ փոթորկոտ, իմ հախուռն օրերի վերջում..
1934. 31. XII. Գիշեր
ՆԵՐԲՈՂ ԵՐԳՈՂՆԵՐԻՆ
(Ինձ՝ Խ.Գ. Մ-ից վտարելու առթիվ)
…………………………………………….……………………………………………Դուք՝ հերոսական կամքով՝ միաձայն —Ինձ դո՛ւրս եք անում Միությունից «ձեր»<……………………………………………>Եվ կարծում եք թե դուրս եք անում ինձՄեր երգանվեր վայրի՛ց սրբազան, —< >< >Ո՜չ. այդ չի այսօր պոետիս հուզում, —Ձեզ չի՜ ենթարկվում Հելիկոնն հայոց...Պատում է հոգիս տրտմություն մի հոծ,Որ փրփրաբերան կիզել եք ուզումՃակատին դուք իմ դափնու արժանիԴրոշմ մատնիչի ու դավաճանի՝Սև գերությունից հառնած, խնդադեմ՝Իր երթին ելած ժողովրդի դեմ...Որ քերթողական մեղքերից բացիԻբր այր անարժան ու քաղաքացիԵրիցս հանցապարտ լինելուս համար,Այդ աններելի պատճառով է, որՎտարում եք ինձ Հելիկոնից նոր...Օ, այս է անչափ ահա տրտմություն անչափԵվ վիշտ պատճառում պոետիս այսօրԵվ միթե լոկ ձեզ «փրկելու» հույսովՉե՞ք անում դուք այս, ո՛վ տխրահռչակՊովետներ մեր խեղճ, և՜ եղկ, և՜ քսու, —Իմացե՜ք սակայն, ո՛վ խեղկատակներ,Որ եռանդը ձեր կորչելու է զուր...Ձեզ համա՜ր եք դուք շղթաներ հյուսումԱմենից առաջ վտարելով ինձ. —Այն տարբերությամբ սակայն, որ երբ ձեզՎաղը վտարեն «Քերթությանց Տնից»Մտացածների ձեռքով «միաձայն» —Ձեզ ո՜չ մի մուսա ետ չի դարձընիՈ՜չ «փառքն» այսօրվա, ո՜չ հանցանքն անցածՁեզ համար վաղվա վտարումն իրոքԿըլինի անդարձ, — և ո՜չ թե «Տնից»,Այլև՝ կատարված մաքուր ձեռքերով —Վտարում կյանքից ու Պատմությունից..Ձեզ վաղը եթե անգամ վտարենՁեռքերը քսու, հաճոյակատար, —Լինելու է դա միա՜կ գործն արդար,Որ կյանքում դրանք պիտի կատարեն...Եվ երբ, վտարված, դուք մի օր նստեքԱմբաստանության ատյանի առջև —Որպիսի՛ ցավով պիտի հառաչեք,Որ բարքերն այդ սև — դո՜ւք եք պատվաստել…Եվ գուցե այնժա՜մ հասկանաք միայնՁեր աններելի սխալն այսօրվա, —Եվ գուցե այնժամ հասկանաք և այն,Թե ինչո՞ւ էիք դուք երեկ «շոյված»...Հասկանաք գուցե և՜ այն, թե լուսեՄուսաներն ինչո՞ւ մեր Հելիկոնում(Նազարյանն է ծեր ինչպես դեռ ասել),Մեզ փշեր են լոկ ընծայել հնուց:
Եվ ըմբռնելով Հելիկոնի մերԱյս հազարամյա օրենքը դաժան —Գուցե նո՜ր միայն հասկանաք այնժամ,Թե ինչո՞ւ երբեք մուսայանըվերՊոետն հանճարեղ նաիրյան երգի՝Թե զուր չի կրում այդ անունը սուրբ —Երբեք չի կարող լինել իր երկրիԴավաճանը, կամ մատնիչը քսու:
Որ նաիրական հույզի ու հացիՊոետն աշխարհում չի՜ կարող երբեքՄիևնույն պահին չլինել և՜ սեգՈւ վսեմագույն մի քաղաքացի: 
—Եվ, հասկանալով լույսի պես դաժանՃշմարտությունն այս, թեկուզ արդեն ուշ, —Գիտեմ, որ նաև կզգաք տարաժամՁեր անկումն այս ժանտ և ուխտադրուժ:
Եվ կհասկանաք, որ կյանքում ձեր դուքՕ, ո՜չ թե գրող, կամ մարդ եք եղել —Այլ — ճորտե՜ր մտքի, կամ ոգու ստրուկ,Որ — վաղո՛ւց եք դուք ձեր ուղին շեղել: 
—Որ թերևս ձեզ տրված է եղելԼեզո՜ւ քերթողի՝ և՜ անեղծ, և՜ սուրբ, —Բայց, անբանական, ինչպես անասուն —Քսե՛լ եք դուք այն անհարիր տեղեր...Որ վերուստ տրված ինքնությունը ձերՏաղանդը՝ տրված ըստ կարողության, —Վատնել եք, իբրև Եսավ, կամ Հուդա,Եվ — արծաթն անգամ ձեր չե՛ք ստացել...Կչանգռեք այնժամ ձեր երեսը դուք,Ձեր անդառնալի բախտը կափսոսաք, —Եվ ամեն կողմից հալածված հեղձուկԿտեսնեք ձեր դեմ, երբ պարսավ ու թութ, —Ձեզ ներում կերգե իմ անեղծ Մուսան...
1935. 4.14
ՀԱԽՃԱՊԱԿՅԱ ՆԱԻՐՈՒՀՈՒՆ
Մարգարիտային
I
Ո՞ւր եք դուք, Վատտո՜, Բուշե՜, Ֆրագոնար, —Նրբալույս վրձինին ձեր հին —Որքա՛ն պիտի սազեր, օ, որքա՛նԱյս փոքրիկ նաիրուհին:

II
Կուզեի լիներ երկրիս ապագանԱյնքան լուսավոր և այնքա՛ն մաքուր,Որքան աչքերիդ ժպիտը պայծառԵվ հմայքը քո դեմքի և հոգու:

<1935>
***
Օ՛, Ալեքսա՜նդր, — ո՜չ հռչակ, ո՜չ գանձԵս չեմ երազում օրերիս նաշում. —— Ախ, կյանքում եթե տրվե՛ր ինձ հանկարծՄի «Բոլդինյան» աշուն...
9. IV. 1935 — 22. XII. 1936
ՏԱՍՆՀԻՆԳ ՏԱՐԻ
(Դիֆիրամբ)
Ա
Դարեր շարունակ, ժողովուրդ դու իմ,Տեսել ես միայն փորձանք ու աղետ:
Կարդում ենք միայն գրքերում քո հինՎեպեր թախծության, տխրության տաղեր:
Դառնություններիդ երթը դժվարինԳալիս է հասնում լենինյան դարին:

Բ
Դարերի անդուլ անցորդ եղար դու՝Քշված բազմաթիվ ազգերի երթով:
Քանի՛ երկրակալ, քանի՛ պետությունԲարձրացել, տիրել, անցել են հերթովԵվ մա՜հ տարածել քո ճանապարհին —Դեռ դարեր առաջ լենինյան դարից:

Գ
Ելած պատմության այգերում այն վաղ,Երբ Էլամն էր դեռ իր ուղին հարթում,Իբրև ուրվական մի արնաշաղախԴարերի միջով հասար մի օր դուԱնփառ վախճանին քո ճանապարհի —Եվ բացվեց քո դեմ փրկության տարին:

Դ
Քո բազմադժվար պատմության ամբողջԱրհավիրքալի երթի ընթացքումԴու չէիր եղել այդպես ոտնակոխ,Դեռ չէիր տեսել այդպիսի անկում. —Դու ոտքի ելար մահո՜ւ խավարից,Երբ բացվեց քո դեմ փրկության տարին:

Ե
Դու չէիր եղել այդպես մահամերձԴեռ ո՜չ մի օտար բռնության ներքո.Դու դիակ էիր արդեն կիսամեռ՝Նետված «հայրենի» տերերիդ ձեռքովԱրհավիրքների սև ճանապարհին —Երբ փայլատակեց փրկության տարին:

Զ
Հնչեց հյուսիսից ձայն հրաշագործ,Մահվան խավարից կանչեց դեպի կյանք...Աշխարհում վառված, օ՛, փրկարար բո՜ց, — .Լենինյան մարտի անպա՛րտ արձագանք,Որ երկրից երկիր թնդաց անառիկ —Եվ բերեց քեզ այն փրկության տարին:

Է
Ունկնդիր այդ նոր, կենսատու կոշին,Լենինյան կանչին այդ ավետաբեր —Հառնեց քո ոգին մի ճիգով վերջին,Վրայից մահու նիրհը թոթափեց, —Եվ ելած ահա այդ նո՛ր պայքարին,Դու ողջունեցիր փրկության տարին:

Ը
Բացվեց առավոտ մի անեզրականԱշխարհի վրա — և երկրի քո հեք: 
—Եվ դարձավ ահա ուղի իրական,Ինչ ցնորք էր քեզ թվում դեռ երեկ:
Նոր կյանքի կոչված մահո՜ւ խավարից՝Շնչեցիր ազատ տասնևհինգ տարի:

Թ
Ինչ ցնորք էր քեզ թվում դեռ երեկ՝Տվեց լենինյան հաղթանակը քեզ:
Ունեիր երկիր մի բազմակեղեք՝Դարձար դու քեզ տեր: 
—Ցնծությամբ անեղծ՝Ձայնը հայրենի երգի, բարբառիՀնչեց քո երկրում տասնևհինգ տարի
Ժ
Օ՛, հերոսական տասնևհինգ տարիՏասնևհինգ խավար դարերից հետո...Անդուլ տքնության, գործի, պայքարի,Հաղթանակների անծայր պատմություն...Ա՜յդ արգասավոր ելնող աշխարհի, —Շռա՛յլ առավոտ լենինյան դարի...
ԺԱ
Այդ հերոսական տասնևհինգ տարումԿործանեց հիմքից, քանդեց հիմնովինԴասակարգը նոր — ա՜յն, որ աշխարհումԱնխախտ էր թվում առաջին օրից.Կանգնեց գալիքի սյունը վիթխարի՝Հիմե՜ր անխորտակ լենինյան դարի...
ԺԲ
Տասնևհինգ տարում երկրում բարբարոս,Որ տեսել էր լոկ ամեհի տերեր —Ահա՜ ինքնակալ ժողովուրդ հարուստ,Կյա՜նք անդասակարգ, որ գնում է դեռՓշրելու կալանքն համայն աշխարհի,Որ վախճան չգա լենինյան դարին:

ԺԳ
Դու է՜լ, որպես այդ երկրի անբաժանՄի մասնիկ՝ մղված եռանդով նրա —Քանդեցիր հնի կալանքը դաժան,Հաստատ կանգնեցիր ոտքերիդ վրա, —Սնված հյութերով այդ նո՜ր աշխարհի՝Կոփեցիր անդուլ տասնևհինգ տարի...
ԺԴ
Տասնևհինգ տարում երկրում ավերակ,Որ տեսել էր լոկ հյուղեր գետնափոր,Որ մարխ էր վառել և ձեթի ճրագ, —Նո՜ր շեներ ահա, տներ լուսավոր,Կայաններ, հանքեր, շենքեր վիթխարի, —Անցել է միայն տասնևհինգ տարի...
ԺԵ
Քո անհատնելի հանքերի քարիցԿանգնել ես արդեն դու բազում շեներ,Գործարաններ ես կանգնել վիթխարի,Ամայի երկիրդ անճանաչ շինել, —Ելել կառուցման մեծ ճանապարհին,Կառուցել, կերտել տասնևհինգ տարի:

ԺԶ
Այն չէր քեզ համար սակայն դժվարին,Որ իբրև, մռայլ անցյալի նվեր —Դու գտար միայն երկիր ամայի,Քաղաքներ կործան ու գյուղեր ավեր,Այդ ամենը դու հանքերիդ քարիցԿերտեցիր անդուլ տասնևհինգ տարի:

ԺԷ
Օ, շատ առավել դժնի դրանիցԵվ եղկելի էր հազարապատիկ —Քո դեմքը հոռի, մեջքը կորանիստ,Երկթև ճորտության հետքը ճակատիդ,Քո կամքը բեկված, քաշված, անհարիրԵվ ահաբեկված անհաշիվ տարի...
ԺԸ
Ինչպես թանկագին հանքին հասնելուԱնաղարտ մետաղն հանելու համարԱնպետք խարամի լեռներ են հալումԵվ ձուլում ապա հրում անդադար, —Այդպես քո հոգին տիղմից անցյալիՄաքրեցիր անդուլ տասնևհինգ տարի:

ԺԹ
Էլ չկա ոչինչ, որ քեզ խանգարիԼինելու արի և հանճարափայլ.Տրված է գործի, փառքի, պայքարիՔեզ անգրկելի ահա ճանապարհ, —Եվ հնոցներում այս նոր աշխարհիԿոփեցիր դու քեզ տասնևհինգ տարի:

Ժ
Քեզ տրված է արդ այն ամենը, որԿարող է ըղձալ ժողովուրդ մի վեհ.Տրված է երկիր մի արևավար,Տրված է ուղի, որ տանում է վեր. —Դու մասն ես անխախտ մի նոր աշխարհի,Որ բերդն է անպարտ լենինյան դարի:

ԻԱ
Ելել ես արդեն ճանապարհ դու լայնՈրով մարդկության գալիքն է գալիս. —Դաշտերում քո լայն ու համայնականՄաքրել ես դու հողն ախտից անցյալի, —Եվ ցանել այնտեղ սերմեր հանճարի,Եվ բերք հավաքել տասնևհինգ տարի:

ԻՐ
Տիրացած պայծառ, արևոտ բախտիդ,Կարծրացած, ինչպես թուջն է կարծրանում,Եվ ոգիդ զտած ճորտության ախտիցԼենինյան հրե այս ավազանում, —Տոնում ես խինդով, խանդով վիթխարիՀաղթանակներիդ տասնևհինգ տարին:

ԻԳ
Հավատով անխախտ նայելով հեռուն՝Կապված աշխարհին քո հերոսական,Անսասան կանգնած անպարտ դիրքերում,Պատրաստ մարտերին, որ դեռ պիտի գան —Նետում ես անծայր խինդդ աշխարհին. —Ողջո՛ւյն քեզ, գալիք տասնևհինգ տարի:

1935
ԶԱՌԱՆՑԱՆՔ
Ատամնաթափ մի մարդ, գանգը նման կապկի,Նստել էր կոկորդիս և ինձ խեղդում էր…Թույն էր թորում նա իմ գիշերային շապկին —Եվ անունը նրա... «Քնքշություն» էր…
1935
ԷԿԼԵԶԻԱՍՏԵՍ
Տրիպտիքոս
«ԵԼ ով գիտէ զոգի որդւոյ մարդկան՝Թէ ելանէ ի վեր, և զշունչ անասնացթէ իջանէ, ի խոնարհ երկիր»:
Բանք ժողովողի. Գլ. Գ. — 21
Խոսք առաջին. — Հյուղոս (զառանցանք)
1. — Ատամնաթափ մի մարդ, գանգով կապկի,Նստել էր մերկ կրծքիս, — և ինձ խեղդում էր: 
—
2. — Թույն էր թորում նրա շրթունքներից՝ դեմքիս, —Եվ անունը նրա — «Քնքշություն» էր: 
—
Խոսք երկրորդ. — Նույնը, իբրև թեմա
1. — Ատամնաթափ մի մարդ, գանգով կապկի,Նստել էր մերկ կրծքիս, — և ինձ խեղդում էր: 
—
2. — Եվ բերանից նրա — կրծքիս, դեմքիս, շապկիս —Թուքը, լորձունք դարձած, կաթկթում էր:

3. — Եվ — խանձում էր լորձունքը, թշշալով թեժ,Ինչպես ծծմբային թթվուտը: 
—
4. — Եվ կար ժպի՜տ նրա իմաստազուրկ դեմքին, —Եվ թորում էր ժպիտը, ինչպես թույնը: 
—
5. — Եվ ամբոխվել էին շուրջս — բազում մարդիկ, —Եվ բոլորի՜ էլ դեմքը — միևնո՜ւյնն էր: 
—
6. — Եվ միևնույն ժպիտն էր նրա դեմքինՆույն զառամյալ դեմքի հիմար ժպիտը: 
—
7. — Եվ — ցնծություն էր մեծ, — օրհներգելով նրան՝Կապկանման մարդուն, որ ինձ խեղդում էր...



 --------------------------------------- 


8. — Եվ նա խեղդում էր ինձ, — և կար ժպիտ դեմքին, —Եվ — ցնծագին ամբոխն — հռընդում էր:

<9. — >	Եվ բիբերում մեր բորբ — նույն ժպտացող դեմքիԱնդրադարձումն էր — այդ բազմությունը:

<10. — >	Եվ նույնադեմ մարդիկ աղաղակում էին,Որ անունը նրա Քնքշություն է, —
11. — Բայց ինձ նայում էին այդ զառամյալ կապկիԶարմանալի աչքերը, — նա ժպտում էր:

12. — Սակայն ժպտում էր — դեմքը, — զարհուրելի,Ատամնաթափ բերանը, — [զառամյալ]
13. — Իսկ՝ հոնքերի ներքո՝ խիտ խուրձերի տակիցՄանր, խոր աչքերում — տխրություն էր: 
—
14. — Եվ լուրջ, անկիրք նայող այդ աչքերի [ներքո]Կարծես գանգը կապկի — աղոտում էր:

15. — Եվ ես նայում էի բորբ աչքերին նրա —Իմ աչքերով չռած, — նա՝ աշխարհի նման՝ ինձ մոտ էր,
16. — Նախամարդ էր, Էյնշտե՞յն, թե զառամյալ կապիկ, —Միևնույնն է, — մահու, — ժամանակի նման — նա իմաստուն էր:

17. — Եվ գոյության անհուն տխրությունն էր նայումԱյդ աչքերով, — կյանքի, մահվան տխրությունը:

18. — Եվ հասկանում էի ես՝ նայելով նրանց՝Որ գոյությունն ինքնին — տխրություն է:

19 — Եվ հասկանում էի, որ եղկ տխրությունը կյանքիՏիեզերքում համայն — միևնույնն է:

25. — Ժողովողից (ինչպես Ժողովողն է ասել) —Մինչև վերջին կապիկը, նախամարդը, մրջյունը, —
26. — Յուրաքանչյուր շնչող արարածի աչքով —Նայում է գոյության նույն տխրությունը…
27. — Եվ հասկացա հանկարծ, — ոչ լոկ գիտակցությամբ,Այլ գոյությամբ իմ ողջ, — իմ ուղեղից մինչև վերջին կաթիլ արյունը, —
28. — Որ եթե կա կյանքում, տիեզերքում համայն, —Իմաստություն անխոհ, թե բանական, որ նո՛ւյնն է, —
29 — Այդ — մժեղի, մարդու, կամ կապիկի զառամ —Խեղճ աչքերում՝ իբրև լույս բանական վառած, —
30. — Ահավասիկ այս խո՛ր, անանձնական, անանց՝Անգամ ծնվող մանկանց աչքերի մեջ, որ . . .
31. — Էկլեզիաստի անհուն սաղմոսներում գրած —Եվ — ահա այս զառամ, հազարամյա կապկիԽոր բիբերում վառած տխրությունն է...………………………………………………
<1935>
ՏԽՈԻՐ ԿԱՐՈՒՍԵԼ
«Ես քո երգը վաղո՛ւց եմ լսել…»Վահան ՏերյանԱկսելին, Արմենին և Մահարուն
1
Հաշտ եմ հիմա ես արդեն իմ երգերի, քնարի,Պոետական իմ հարկի մենակության հետ: 
—Ե՜վ չի փոխվում էլ անհուն իմ մենությունը՝ քարի, —Ե ՜վ չի դառնում հեռացման ցանկությունը ՝ նետ…
2
Շատ էր հախուռն իմ ոգին, վշտի անընտել,Ամեն մի խոց ՝ հասցըրած ձեռքով բարեկամՎերք էր դառնում իմ սրտում, տառապանք անդեղ, —Դառնություն էր, որի դեմ ամոքում չկար:

3
Երիտասա՞րդ էր ոգիս, թե անփորձ էր դեռ, —Որ չգիտեր, թե կյանքում զզվանքից բացիԱնարգանքից առավել պիտո է ներել,Որպեսզի սիրտը բյուրեղ վարժել հարվածի:

4
Ծերանա՞լ էր հարկավոր, քարանալ գո՞ւցե,Հասկանալու, զգալու համար այն նայիվԻմաստությունը, որ քեզ եթե քարկոծեն ՝Պիտո է սիրտդ գոցես, որ չար չնայի…
5
Դու պիտի սիրտըդ գոցես, և աչքերդ ապա,Եվ պիտի բաց պահես լոկ մեղանչող հոգիդ, —Որ չտեսնես հայացքներ ահով հանդիպած, —Որ խեղճությունը հանկարծ սրտիդ չչոքի:

6
Որպեսզի լուռ կարենաս լուտանք ու ամոթՈւ դառնություն կրել դու, անգամ մատնություն, —Եթե կոչված ես լինել հիմեր կործանող,Եթե գիտես, որ չկա խմիչք առանց թույն:

7
Եթե զգում ես, քո մեջ ոգի քերթողի,Ստեղծողի, կերտողի — առաջնորդի նոր, —Եթե անցնել ես ուզում — դժվարին ուղի, —Եթե տանել ես ուզում — և գիտես, թե ո՜ւր: 
—
8
Ա՛խ, պատմությունն այս այնքա՛ն, այնքա՛ն է ծանոթԱյս պատմությունը կյանքի, աշխարհի պես հին…Հրապուրում է այն քեզ հասակից մանուկ, —Պատկերազարդ գրքերում՝ «Մեծ մարդկանց մասին...
9
Այս պատմությունը կամքի, մտքի ու ոգուՀսկաների մասին՝ միշտ հոգնության անգետ,Որոնց համար — տառապանքն անգամ մեծագույնԿյանքի աղբյուր է եղել և խնդության գետ...
10
Ախ, մենք բոլո՜րս ենք սիրել հեքիաթներն այդ լույս,Պատմություններն այդ գրված մարդկանց մասին մեծ, —Ե՜վ դառնությո՜ւն, և թախիծ, և ՜ տանջանքը լուռ —Այդ ոսկեկազմ գրքերում հմայել են մեզ: 
—
14
Եվ մենք հետո՜ ենք միայն հասկացել հաճախԱրդեն բեկված, — որ, ավա՛ղ, գրքերում այն մեզ —Միայն վարդերն են գերել, իսկ խոցերը չար —«Պատմություն» են թվացե՝լ գրված «հենց այնպե՜ս»…
30 նոյեմբեր, 1985
XV հոբելյան, Խ. Հ.-ի
***
Եղել եմ, այո, ես հոգևոր պետՁեր մտայնության, — եթե միայն այնԵղել է ազնիվ, և՜ սուրբ, և հավետՍրբազան ձգտում հոգևին միայն —Ընդդեմ հնամյա մեր սրբազնագույնԽոսքի, դպրության, ըղձանքների վես —Ոտընձիգ մարդկանց, դժնի, երկերեսԴեմքը հոշոտող անողոք ձգտում...
1935
ԻՆՁ
Քո անունի, Չարե ՜նց,Ասոնանսն է՝ «Արև» —Եվ բառն — «հանճարե ՜ղ»
22 — 23. I. 193
ՄԱԿԱԳՐՈՒԹՅՈԻՆ ԻՄ ՊՈՐՏՐԵԻ ՎՐԱ
Դու դեռ անփորձ ես ոգով, դեռ թույլ ես, Չարե՜նց.Վարժի՜ր ոգիդ, եղի՜ր մոգ, իոգ ու արեգ —Ինչպես Գա՜նդին Մահաթմա — հնդիկն հանճարեղ...
24. I.1936
ՄԱՀՎԱՆ ՏԵՍԻԼ
Ակադեմիկոս Թամանյանի անմահ հիշատակին
Որքա՛ն նման է եղել պահն այդ՝ մարող կանթեղի…………………………………………………………....Նրա կոպերը երեկ երբ քարացել են խաղաղ —Կապույտ բոցով բռնկված վերջին ջերմում ուղեղի,Նա տեսել է երևի արևային մի քաղաք...Ինչպես մաքուր մարմարի կապույտ կողին նկարածԱրևային ժամացույց՝ քարտեզն ահա քաղաքի, —Պողոտանե՛ր, փողոցներ՝ բոլորաձիգ երկարած,Իսկ կենտրոնում երկնահաս, գրանիտյա մի բագին:
Ակընթարթում մի վսեմ, որ երկարում է դարեր,Փողփողել են ուղեղում — սիրտ պայթելու չափ պայծառ —Սյունաշարքե՛ր, տերրասնե՛ր, աստիճաննե՛ր մարմարե,Եվ պարտեզնե՛ր ոսկեզօծ, շատրվաննե՛ր երգաձայն...Աշտարակնե՛ր երկնահաս և կամարնե՛ր կորանիստ,Քանդակազօծ կարնիզներ, պատուհաններ նուրբ հատած.Ե՜վ մարմարիոն մարմնագույն, և՜ գանգրահեր գրանիտԵ՜վ վարդաբոլոր տուֆաքար, և՜ բիլ բազալտ սրբատաշ...………………………………………………………….Պարզել է ձեռքը դողդոջ դեպի ցնորքն այդ կապույտ,Այնքան մո՛տ է, այնքան մոտ — կըշոշափի նա հիմա —Բայց ծանրացել է հանկարծ ձեռքն հանճարեղ ու հմուտ,Ընկել է վար — չոր կրծքին... լռությո՜ւն: 
Մահ:

1936. 20-21. II. Գիշեր, Երևան
***
Օ՛ , մեզ կյանքն է դառնում դասատու, —Եվ գիտուն, և ՜ կույր, և ՜ շվայտ, —Դառնաղետ պահերին նա զվարթՆիզակներ է պարզում երբ հատու...Կա՞ արդյոք մարդկային մի սիրտՈր անհագ տարփանքով չեռա,Թե կնոջ շրթերի վրաՆկատե մի կաթիլ արյուն...Ա՛խ, սուգի վայրկյանին անգամ,Երբ մի կին մանկանն է թաղումԱմառվան մթնշաղումՕրորուն կոնքերով անկամ, —Կա՞ արդյոք մի սիրտ չփտած,Որ կնոջ այդ՝ վշտից հիստերիկ —Մորմոքից օրորուն զիստերինԻր ամբողջ կյանքը չտա...
1936
***
Օ՛, մարմարյա քույրեր թանգարաններում մրսող,Օ՛, մարմարյա մաքուր դիցուհիներ.Որ հնամյա, կորած քաղաքների ներսումՔույր ու աղոթք եք լոկ ընդունել, —
Որ հնօրյա կյանքում մերկությունը ձեր սուրբԴիցուհու և կնոջ հպարտությամբԲագիններում, մեղքի պարտեզներում, դրսում՝Իբրև ցնորք սիրո և սրբության, —
Օ՛, մարմարյա քույրեր, դուք որքա՛ն եք մրսում,Իբրև անցյալ՝ պահված կաճառների ներսումՄեր այսօրվա <…….>	Գիտության...
1936
ՏԱՊԱՆԱԳԻՐ
Աստ լոկ աճյուն է ննջում — և ո ՜չ թե հանճար:
Ա՜յն, որ հանճարն հառնելիս պարտ է թոթափել:
Մահկանացո՜ւն է ննջում հավիտյան անցած՝Որ եղել է խաչակիր — դպիր — վարդապետ:
…………………………………………………….Իսկ այն, որ շունչ էր իր մեջ, ոգի ու հանճար —Ապրում է — հար կենդանի — այստեղից հեռու:
Խաղաղությո՛ւն աճյունին անցյալին անցած, —Փա՛ռք խնդագին կենդանի երգին — դարերում: 
—
7. VI. 1936
ԷՊԻՏԱՖԻԱ
Աստ ՝ Կոմիտասն է հանգչում՝ իբրև հող ու աճյուն առհավետ:
Սի՜րտ մոխրացած, դարձած հող՝ երբեմնի անոթ ձայնածին:
Ա՜յր մահացու աշխարհում նա եղել է դպիր, վարդապետ:
Այր մշտատև՝ ձայնապետ — ձայների արքա — ձայնագիր:

7. VI. 1936
***
Խելահեղ աչքերով, բոբիկ, մորուքդ հողմով ցիրուցան՝Զգեցած սևասև զգեստ, բզկտված փշերով հազարԱնցնում ես հերկերով այն ամա, դարերով այնքա՛ն ծանոթԵվ — մաքուր ցորյանի նման — ցրում ես հնչյուններ հայրենի…<1936>
***
Ինչպես հնում վկան այն՝ ՆարեկացինՀղում էր խոսքն իր խոր իր արարչին անտես, —Հղում եմ խոսքն իմ խոր սրտիս խորքիցն այդպեսՈչ մի փրկչի ուրիշ, — արդ Քեզանից բացի:

Մի՞թե իրոք այսօր ես դուրս մնացիՔո արևից, երկրից, ժողովրդից անեզր, —Չէ զառանցանք արդյոք սա.Առաջինն ո՞վ երգեց գովքը Այգաբացիդ:

Ցնծություն է համայն հայրենիքում իմ նոր,Հղում է սերն իր քեզ ժողովուրդը խնդուն.Մի՞թե պղծում եմ այն ես իմ հիմնով...
Չէ որ թնդում է նա իմ խնդությունը հսկա, —Եվ կթնդա ընդմիշտ, — և ո՜չ ոք չի խեղդիԻմ մեջ խնդուն քո հիմնը քանի ես կա՜մ:

1936
ՁՈՆ
Միշտ նույն հուշն է, հուշը նույնՉքնաղ, գերող, և չկաՆրա թույնից անուշ թույն…
ՎԱՀԱՆ ՏԵՐՅԱՆ
Իմ երգի նման պայծառ,Իմ երգի նման մաքուր, —Դու արվեստ, հոգի, դու հարՉմարող հանճարի հուր: 
—Դու բարձր ես քո արվեստիցԱրվեստդ քեզնով է հարուստ, —Դու չքնաղ, քնքուշ,Եվ — մի խոսքով — Արուս: 
—
ԳՈՎՔ ԱՐՈԻՍԻՆ
I
Մելպոմենյան տաճարիԿամարների տակ անմահ,Ուր հայրենի հանճարիՀուրն է վառվել անմար, —Որ աստղերով շողշողունԵղել է մի՜շտ հարուստ, —Այսօր Քո ա՜ստղն է շողում,Իբրև արև, օ՜, Արուս…
II
Մեր նորափայլ արևովԲեղմնավորված՝ անմարԱրվեստ լուսե՛, արևոտՍտեղծելու համար, —Այսօր անհուն մեր ոգին,Նոր խնդությամբ ցնծունԱնցյալի բե ՜րքն է կրկին՝Նոր մանգաղով՝ հնձում…
III
Եվ, հերքելով անցյալիԱմեն անցյալ անցածնԳգվում է նա պանծալիՀանճարներին պայծառ…Իր նորախոհ մանգաղովՄիայն բարիք հնձողՀի՜ն արևներ է քաղում,Սնվում նրանցով...
VI
Այդպես մենք էլ մեր նորոգԱրևային ոգով —Երբ հմայվում ենք գերողՔո արվեստի շոգով —Տենչում ենք միշտ գտնել փայլ,Մի բի՜լ ճառագայթ, —Որ հանճարից լինի այնՊայծա՛ռ ճառագած...
V
Ցնծությամբ է լցվում մերՀոգին ամեն անգամ, —Երբ դու ելնում ես բեմ,Որպես արևահամ, —Կին, կամ կրքոտ տարփուհի,Կյանքի ընկեր, կամ մայր, —Պիեսներում Իբսենի,Կամ Շեքսպիրի անմահ...
VI
Յուրաքանչյուր քո դերում՝Դասական, թե նոր —Դու հմայքով ես գերում,Արվեստով քո խոր: 
—Ֆեյա ես դու՝ հանճարինԴեպի արև կանչող, —Թե՞ նենգ տիպար չարի —Նո՜ւյնն է՝ հանճար ես տանջող...
VII
Ի՜նչ էլ բեմից պատկերես —Ոճիր, թե հանցանք,—Կարողանում ես գերել,Որպես կյանքի ձայն...Հերոսուհի, տարփուհի,Պոռնիկ, սիրող մայր, —Գերո՛ւմ ես ու միշտ մեր հինԼույսով հանճարափայլ...
VIII
Երբ քեզ նայում եմ՝ բեմիՀրաշագործ լույսում, —Դու ինձ տանում ես դեպիՀելիկոնը մեր սուրբ, —Քո քայլերով օրորուն,Կարկաչներով ձայնիդ —Դու ինձ տանում ես հեռունԽրախճանքի այն հին...
IX
Քո քայլերում օրորուն,Քո բարբառում հնչեղ —Ինչ-որ տարբե՛ր, ուրույն, —Ռիթմ կա ու շեշտ: 
—Կարկաչում են քո ձայնումՇեշտեր պոլսական, —Եվ Հրաչյան է հառնումԴեմքով դասական...
X
Ադամյանն է ընթանում՝Համլետյան վիշտ դեմքին, —Եվ Սիրանույշն է տանումԻր վիշտն ամեհի: 
—Մեդեյական կիրք ու սեր՝Հեկզամետրով գրած...Օ, դասական հույզեր —Անգիր արած...
XI
Դու նրանցից ես սերել՝Հանճարներից մեր վսեմ. —Օ, հանճարի լուսեղենԶարմ՝ հողմերով քշված սև:
Մինչև օրերն այս նորոգԴու ո՞նց աճեցիր...Օ, գերության օրովԾնված հանճարի ծիլ...
XII
Որպես հնչուն մի եղեգՈգի՛ ոսկեձայն, —Դու այս հողում հրեղենՇքե՛ղ բարձրացար. —Հայրենիքում քո ազատՆո՛ր երգեհոն դարձար, —Եվ, իբրև հուր սրբազան,Հուրհուրացիր պայծառ...
XIII
Եվ մեր բեմի վրա արդ,Դու՝ քրմուհի պանծալի, —Իբրև կապույտ ճառագայթՄեր հին հանճարի, —Խնդություն ես սփռում խորՔո արվեստով անհաս, —Եվ ողջունում է քեզ նորՔո ժողովուրդն անա՜հ...
XIV
Դու երջանիկ ես, Արո՜ւս, —Ի՛նչ ցնծությամբ վեսԴափնեպսակ է բերումՄիշտ ժողովուրդը քեզ:
Եվ Չարենցի քնարով, —Իբրև անմահ գուսան, —Փառք է երգում չմարող —Քեզ՝ Նաիրյան Մուսան...
12—14—22—VI
1936, Երևան
9. VII. 1936
...Կարծես թե միայն իննից հուլիսի,Այդ քստմնելի օրվանից է, որԻմ գրած ամեն մի ոտանավորԻր նյութի, իր ողջ իմաստի մասին,Իբրև դրվատող կամ նշավակող,Կարդալուց առաջ անբառ ավետողՄի չոր թվական սկսեց կրել...Եվ վերնագրերն այդ անբառ, անանունԴարձան մահվան պես ահեղ ու անհուն:

ԴՈՖԻՆ ՆԱԻՐԱԿԱՆ
ՍՈՆԵՏ ԱՌԱՋԻՆ
«Դոֆինը նաիրական»
11. VII. 1936. «Բ-եր»
Նա պառկած էր նախկին սեղանատան միգում,Հին սեղանի վրա երկայնքն ի վար դրածԻր դագաղում փայտյա, — և ճակատին նրաՔստըմնելի՝ հանգչել էր ծաղիկների մի կույտ: 
—
Մագաղաթի նման ողորկ, ապակեգույն՝Կարծես մաքրել էր մի անագորույն կրակ՝Պսպղում էր դեմքի ալաբաստրը բարակ, —Եվ ո ՜չ մի խոհ, կամ հույզ ՝ իբրև պատգամ ոգու: 
—
Ո ՜չ մի խորհուրդ, ավա՛ղ, կամ մտորում չնչին...Բիլ ապակուց ձուլած բարակ մատներն անգամԱնկամ՝ կառչել էին մոռացության տենչին: 
—
Մի՞թե «դոֆի՞նն» էր այդ, — վերջին նաիրականԱրքայա՞զնը՝ ննջած դափնիների ներքոԱրնաշաղախ՝ քաղած իր սեփական ձեռքով...
ՍՈՆԵՏ ԵՐԿՐՈՐԴ
«Դոֆինը» — իրականԱյս գաղթական կանանց ընտանեկան սուգովԵվ շիվանով միայն շրջապատածՓայտյա դագաղն ու դին արյունոտած —Մի՞թե, օ, Աղասի՜, — դիա՞կն է քո...
Դո՞ւ ես արդյոք պառկած այդքան անհույզ դեմքով՝Հանցապարտի, գողի դագաղ մտած...Երբ ժողովուրդն անգամ աչքերն իր թացՎարանքով է սրբում մութ դագաղի դեմ քո...
Որպես ջրհորն ընկած աստեղային մի ջահ՝Ընկավ, սուզվեց հանկարծ եղերական միգումԹե դոֆինյան քո դեմքը, թե անունըդ՝ «Խանջյան»…
Ինչ պատասխան ես տամ իմ հանցապարտ ոգուն,Որ անմոռաց մի օր՝ կարոտով հին՝Քեզ անվանեց, հիշո՞ւմ ես — «Նաիրական դոֆին»…
Ա. — ՍՈՆԵՏ ՔՍՏՄՆԵԼԻ
Ընկած ես դու, Հոգի՛ս, — զբոսանքի համար«Բարեկամի» կանչով անտառ տարված —Եվ — լլկվելուց հետո — դաշունահար արվածՄի մոլորված մանկան մեռած մարմնի նման...
Ա՛խ, ի՞նչ անտառ, Հոգի՜ս, — ի՞նչ զբոսանք հիմա,Ո՞վ էր տենչում արդյոք քո տուղտերին բերած...Չկա՞ր արդյոք ուրիշ հրապուրիչ երազ. —Եվ ի՞նչ նայիվ հավատ՝ դեպի անտառն հիմա...
Ես չգիտեմ հիմա՝ ի՞նչն է խոցում այսպես՝Քո վերքերի նման՝ իմ ուղեղում բացված…Քո զարհուրիչ անկման կոշմա՞րն այս սև
Չարչարանքիդ ուղի՞ն, — մանկությո՞ւնդ խոցված,—Թե — լլկանքիդ պուրա՞կն անգտնելի, —Ուր ոչ ո՜ք չի՜ հասնի, — ուր ո՜չ ոք չի մտնի…
1936. 18 — 19. VII. Գիշեր
Բ. — ՍՈՆԵՏ ԱՆԿՇՌԵԼԻ
«...Մենա՛կ պիտի դու ընդունեսԳողգոթան այս նոր...»
ՎԱՀԱՆ ՏԵՐՅԱՆ
Ո՞ւր ես արդյոք քո սև խաչափայտը տանում,Ո՜վ տառապյալ Հոգիս: 
— Կա՞ Գողգոթա նոր արդ,Որ բարձրանաս հպարտ, — և լուսազարդՔո պսակին նայեն մարդիկ սիրով անհուն:

Իբրև Հիսո՞ւս ես դու արդյոք լյառ բարձրանում, —Թե — ավազակ ես լոկ դու մահապարտ...Պիղատո՞ս է արդյոք այսօր ամեն մի մարդ,Որ քո հանդեպ ձեռքերն է լվանում…
Էլ ի՞նչ պսակ լուսե, — էլ ԳողգոթաԻնչպե՞ս ելնես, Հոգիս, չարչարանքով հոժար —Երբ չգիտես ինքդ է՜լ՝ Հիսո՞ւս ես, թե Հուդա...
Ունե՞ս արդյոք, Հոգի՜ս, անագորույն նժար,Որ նժարես այս խոհն անկշռելի —Չարչարանքիդ այս սև՛ կեսգիշերին...
18 — 19. VII. 1936
Գիշեր — առավոտ — ցերեկ
ԻՄԱՍՏՈԻԹՅՈԻՆ
Իբրև չքնաղ մարդու, չքնաղ բարեկամի՝Քո դոֆինյան պրոֆիլը լուսագանգուրՉեմ մոռանա իմ այս երկրային կյանքում,Օ՛, Աղասի, կյանքում ես ապրում եմ քանի:

Եվ զրույցի նման նաիրական, կամ միԱռասպելի նման ժողովրդի հոգումԿապրի աղետը քո, իբրև թաքունԿամ գողացված, կեղծած նաիրական միֆ...
Իմաստուն է միայն քառուղիներ հարթողՎաղվա հաջորդը քո այն երջանիկ, —Որ պիտի գա, գիտե՜մ — և աճյունի հետ քոՄեր հաղթության լեգենդը մահվան նաշից հանի…
Որքան իշխեն՝ թող նոր նախարարներն այսօրՇամիրամի մահճին, գանակոծեն իր դին, —Նա կհառնի կրկին իր պարտությամբ հզոր...
11. XI. 1936
«Բ-եր»
ԱՆԱՌԱԿ ՈՐԴԻ
Սիրելի Վաղարշակ Նորենցին
Թումանյանն է քեզ բանաստեղծ կոչել,Եվ Չարենցն ապա հռչակել վարպետ,Մի՞թե քո հոգին մնաց անտարբերԴեպի բացառիկ բախտն այս փառաճեմ —
Դու այն անառակ զավակը հո չե՞ս,Չէ՞ որ քո մուսան չմնաց անբերր,Թե կյանքը քո սուրբ տենչանքի հանդեպԻր քստմնելի բռունցքը ճոճեց...
Դժվա՛ր է ուղին նաիրյան երգի,Ինչպես տարագիր մեր ժողովրդիԵրթը՝ հասնելու հայրենի երկիր...
Այդպես՝ ով երգի անառակ որդի,Գիտեմ, դու մի օր կվերադառնասՔո տունն հայրենի — նաիրյան Պառնաս:

29 հուլիս, 1936, Ծաղկաձոր
«ԻՄ ԼՈՒՍԱՍՏՂԸ»
ՍոնետԱռավոտ կանուխ բարձրացի՜ր,Երբ դեռ նո՜ր մարմանդ լուսանում է: 
—Կտեսնե՜ս լուսաստղը կապտածիր,Որ պայծառ ցոլքով բարձրանում է: 
—
Ա՛խ, այդպե՜ս բարձրացավ մի օրԱշխարհում, Չարե՜նց, քո անունը...Բայց հետո — կլանեց անհունըՔո լուսաստղը — ցոլուն, ոսկևոր...
Այդ ո՜չ թե Արևն էր՝ բարձրացավ —Եվ սրբեց ոսկեզօծ քո ցոլքըԻր շքեղ ցոլքերով պայծառ: 
—
Ո՜չ: 
— Չնչի՜ն ամպերի սև զորքըՊաշարեց Արևի՜ց առաջ քեզ, —Իսկ այնտեղ, ներքևում, — երգի սով էր, —
Բայց ցնծում էր պառնասն առանց քե՜զ…
1936. VII-VIII, Ծաղկաձոր — Երևան
***
Կրկին կանգնած եմ ես ինքըս իմ դեմ շըվար՝Անօգնական, մենակ, ինչպես կաղնի հանդում,Ուր ոչ մի ծառ չկա, — ուր տագնապով անդուլՔամիներն են միայն շաչում դժնի ու հար:

Ուր՝ գորշ հոգին կպած՝ լոկ մի քանի մացառ,Որպես մարդիկ, որ մի գաղտնիք են իմանումՓսփսում են իրար ինչ-որ անհայտ անուն,Երազելով մի հարթ մի անկաղնի բացատ...
20. VIII. 1936, Ծաղկաձոր
26. VIII. 1936
...Եվ ի՞նչ պատահեց կյանքում արդարև,Որ ձեռքըս հանկարծ հոժար, ինքնիրեն,Իմ գրած բոլոր տողերի վերևՉոր թվականներ սկըսեց գրել…Եվ վերնագրերն այդ սովորական,Որ բառեր էին գրված թանաքով, —Խորհրդանիշեր դարձան մոգականԻնչպե՜ս խաչն առաջ — մա՜հ նշանակող:

26. VIII. 1936
Եղե՞լ է արդյոք անցյալում, հնում,Որ պոետները երգերի վերևԻբրև վերնագիր՝ լոկ թվեր գրեն —Եվ լինեն դրանք ավելի անհուն,Ավելի՜ խորունկ և իմաստավոր,Քան հազարերես գրքեր հաստափոր:

«7» ԿԱԽՎԱԾՆԵՐ
...Երբ աղջամուղջին նա վեր է կացել,Հանգիստ հագնվել — երևի հանկարծԱյնպես է նրան մի պահ թվացել,Թե ինքը ահա առաջին անգամՊատանեկան տագնապով արթուն«Յոթ կախվածների» գրքույկն է կարդում:

...Կծալի հանգիստ, մի կողմ կդնիՆա սանտիմենտալ այդ գիրքը հիմա, —Կընկնի անկողնին և խո՛ր կքնի, —Ինչպես միշտ՝ իսկույն:
Եվ ա՞յն է արդյոք,Տարբերությունը գրքի ու կյանքի,Որ քունն իր հիմա լինելու է լոկԱնսահմա՛ն երկար և խոր, և հանգիստ…
27. IX. 1936
ՎԵՐԱԴԱՐՁԱԾ ԱՇՈԻՆ
Ցուրտ է, աշունը շրշում է, — ցուրտ է և սի՜րտըս՝ մըրսում է. —Սիրտ իմ, հիշո՞ւմ ես — աշուն էր, ուշ մի աշուն էր Կարսում, —Ճի՜շտ այսպիսի մի աշուն էր, ցո՜ւրտ՝ խշխշում էր աշունը, —Թաց՝ սրթսրթում էր աշունը, ինչպես շունը՝ գիշերը դրսում...
Ե՞րբ էր, հիշո՞ւմ ես, օ, սի՜րտ իմ, — այն ե՞րբ էր խշշում այդ աշունը. —Երե՞կ էր, տարինե՞ր առաջ, — ախ, գուցե դա՛ր է անցել...Ո՜չ. — ընդամենը քսան և երկու տարի է — հիշում եմ. —Կարծես քույրն է նրա այս աշունը, — նո՜ւյն շրշյունն է և նո՜ւյն քնքշությունը,Կարծես տուն է դարձել մանկությունը՝ մանկությունը... հուշի՛ նման ծեր...Մանկությո՞ւնը — ախ, ի՞նչ ես ասում, մանկություն և աշո՞ւն — մանկությունըԿարո՞ղ է արդյոք առնչվել թովչության հետ անձրևի ու աշնան, —
Մանկությունը — ի՜նչ էլ որ լինի — առավոտ է, գարնան ցանկություն է,Իսկ աշունը՝ մշուշ է, մահվան մուժ, — հուշերի տերևներ թոշնած...
Բայց էլի ինչ էլ որ ասեն, մենք գիտենք հո քեզ հետ, օ, սի՜րտ իմ,Որ... մանկության նման լույս, մանկության նման կենսալի՝Այն աշունը — առաջին մեր սիրո, առաջին երգերի մեր քույրն էր...Որ անցած աշունն այն հեռու, — դա հենց ինքը՝ մեր մանկությունն էր…
Մանկությունն էր հեռու այդ աշունը, առավոտն էր մեր առաջին՝Մանկության պես լուսեղ և անբիծ — այդ աշունը սիրո՝ մեր հերն էր...Բայց — խնդությա՛ն էր նման այն հեռու աշնան տխրությունը, —Եվ տխրության է նման այս աշնան բերած խնդությունն իսկ…
29. IX. 1936, Ծաղկաձոր
ԱՇՆԱՆ ԵՐԳ
Շրշում են անվերջ տերևներըԱրևի փայլով ցոլցոլուն,—Ցոլցոլում են անվերջ տերևները,Ծնծղաձայն ծափում ու ցոլում: 
—
Ծնծղանե՞ր են խփում ցնծագին,Թե՞ — թերթեր թափում հուրհուրան,Շաղելով շողեր անցածիԱյս տողերի վրա...
29. IX. 1936
ԱՇՆԱՆ ԵՐԳ
Ծնծղանե՛ր, աշնան ծնծղաներ, —Ծառերի ցոլցոլուն ծփանքում,Ծնծղանե՛ր, որ ծափում եք,Հասկանո՞ւմ եք, թե ի՜նչ եք ցանել: 
—
Ցնծագին ծափող ձեռքերով,Ձեզ ծնող հողերի վրա,Այս անչափ ներող, համբերողՈւղիների վրա...
20. IX. 1936, Ծաղկաձոր
***
Այս աշունը այնպես անցավ,Այս աշունը մթին էր, ինչպեսԵրազում զառանցած հանցանք...
Այս աշունը շքե՛ղ էր ու հեզ,Ինչպես այս ծառերի մոլեգինՀոգեվարքը — ցնծագի՛ն այնպես...
Եվ ի՛նչ են նրանք շափշափումՑնծությամբ այդքան անիմաստ,Այդ ի՛նչ են խնդագին ծափում...
Ախ, թերևս այն, որ տապումԾառերի մորմոքի — հենց հիմաԻմ կյանքն է տագնապում մերձիմահ...
1. X. 1936
***
Աշունը, ա՛խ, այնպես անցավ՝Ե՜վ ցնցող, և՜ ծանր, ինչպեսՀանճարեղ ոճիր կամ հանցանք:

Ցերեկները ծնծղաներ հնչեց,Ցնծության շեփորներ հնչեղ, —Գիշերները — դարձավ զառանցանք: 
—
Եվ ի՞նչ էր այդպես շափշափումՑնծությամբ — այդքա՜ն անիմաստ, —Արդյոք ի՞նձ էր, ի՞նձ էր խաբում...
Ա՛խ, — գիտեմ արդեն ես հիմա,Որ աշնան ցնծուն տագնապում —Արշավող ցրտերի դիմաց, —
Իր մեռած խոսքերն է թափումԵվ նորոգ զրույցներ խորհումԳալիքից տագնապող մի մարդ:

Որպեսզի գալիք սարսափում,Օրերի վերջին տագնապում —Չգտնեն իրեն — մերձիմահ...
1.X.1936
***
Նույն երգն է կրկնում աշունը,Միևնույնը միշտ բառացի...…………………………………..Եվ հիշում եմ ահա, ես հիշում եմ, —Այդ աշունն է հուշում անդադարԱյն ամենը, որ չարեցի ես,Որ մնաց կյանքում անկատար...
1936. X
***
Ցո՜ւրտ է, աշո՜ւն է, բայց լուրթ գիշերներ են դեռ.Ջինջ է երկինքը, աստղերն հուրհրո՜ւմ են հիր.Սի՜րտս, ծերանում ես դու — բայց քո գիշերն էլ է ջեռ,Այն քո հուշերն են, օ, սի՜րտ, որ դու սիրում էիր...
***
Շաչում է այս աշնան քամին, իբրև հին, դասական Ակվիլոն.Աշուն է, — և ծանր անձրևի արճիճե շեղջեր քշելովԵվ ավերք, և նեռ գուժելով՝ թռչում է հողմն Ակվիլոն: 
—
1936
***
Երբ, արդյոք ե՞րբ դու դարձար, սի՜րտ, այդքան խեղճ ու հլու—Գուցե այդ դու ես մրսում դուրսը աշնան մորմոքում: 
—
Մի՞թե թախիծն է քո ցուրտ-ցուրտ արցունքով մորմոքում,Մի՞թե քո սերն է լալիս ցուրտ անձրևի դակտիլում...
Սակայն ո՞ւր է Ղարսը և ո՞ւր է պարտեզում մրսող այն տղան, —Որ ուներ երազներ բուրյան, և ո՞ւր է տխրաձայն Տերյանը...
Աշունը մշուշ է մանում իր մաքուր և բարակ թելով,Եվ անձրևը արցունքի նման ցուրտ տողեր շարող դակտիլով...
1936, հոկտեմբեր
Ա.Բ.-ԻՆ
...Եվ բառերի համար քո մարմարյա,Հնամենի, բուրյան, որպես մեր հինՔարաքանդակ անդուռ մատուռներիԱնջընջելի գրերն հնադարյան, —Եվ մյուռոնի նման սրբազնագույնՔո երկերի մաքուր սկիհներում պահվածԽորհուրդների համար մշտահըմա,Որպես խորհուրդը մեր նաիրական ոգու, —Քո «Միրհավի» համար — և լուսեղեն՝Արփենիկի հուշով սրբագործված հավետ«Ալպիական ծաղկի» այն բուրավետ, —Որ բուրելու է հա՜ր աննյութեղեն, —Եվ վերջապես քո վեհ, հերոսական«Սերմնացանի» համար, որ ձեռքերով վսեմ,Սև ցելերի վրա մեր գոյության այս սև,Շաղում է շողք ու սերմ անանձնական, —Այս ամենի համար, — և «Ծիրանի»Հազարամյա փողի՜ համար քո այն,Որ դարերո՛վ տենչած խաղաղությանԵրգն է հնչում, — և մեր ժողովուրդը քանիՈւնի գեթ ափ մի հող արեգակի ներքոՀնչելու է երգեր եղբայրական, —Այս ամենի համար, օ՜, խեղճ իմ բարեկամ,Ես քեզ օրհնում եմ արդ իմ անաղարտ երգով...Այս ամենի համար, — և քո եղերականՏառապանքի համար, որ արդ կրկինՎեհություն է խառնում քո անաղարտ երգինԵս քեզ պարզում եմ ձեռք եղբայրական...Եվ ներբողում եմ քեզ ահա կրկին անեղծԻմ շրթերով, ինչպես օրեր առաջ, —Երբ դեռ դու ա՜յր էիր մի անարատԵվ ես ընկերն էի քո բանաստեղծ…
14. X. 1936, Գիշեր, Երևան
ԻՄ ԱՌԱՋԻՆ ԴՅՈԻԹԱՆՔԸ
Թվում էր, թե հար կգնա այդպեսԿյանքդ մինչև մահ — երգով ու հանգով —Կարող էիր դու զգալ, որ այն քոՕրերով, ինչպես կածանով անտես, —
Բարձրանում է մի գագաթ երկնահաս,Որից անցյալիդ քայլն յուրաքանչյուրԹվալու է քեզ անծանոթ հնչյուն,Որը նոր պիտի դեռ դու հասկանաս:

1936
***
...Իջել է այսօր Հելիկոնն ամբողջՆաիրյան երդի — նկուղ սևասև, —Իսկ ո՞վ է ասել ներբողներ վսեմ,Ձոներ սրբազան, սոնետներ շողշող —
Գալիքի անծայր, անհուն, արևոտՔառուղիներով ընթանալու տեղ —Մի՞թե նաիրյան երգի հանճարեղՈստն արևային այսօր դարավոր
Ընթացքն իր մի պահ մոռացած, շշմած —Իր խխո՞ւնջն է հին կամենում մտնել,Իբրև անցյալից երկարված մի թել,Որ՝ արքայական նիշով դրոշմած
Իր «կոճն» է լոկ ճանաչում, — և այն,Որ «հայրենական» այդ կոճին կապված, —Դարեր, բազմաթիվ դարեր, հալածվածԵղել ենք մենք եղկ և <…………>
<………………………..><………………………..>Այն ո՞վ է ստոր այն պոետը, որԻբրև անցյալի դրոշակակիր —
Երգով, նկարով, պոետի խոսքովԴեպի անցյալի գիրկն է կամեցելՔշել մեր կյանքի ընթացքը վսեմ, —Իբրև օձ իր մոր գիրկը սողացող…
Ոչ: 
— Չե՜մ հավատում, որ նաիրականԱշխարհում ամբողջ գտնվի գեթ միՊոետ, որ այսօր իր բախտը գտնիԻր ժողովրդի վսեմ, տիրական
Երթը խափանող ուղիների մեջ...Ես չեմ հավատում, որ միայն վերինՇնորհքով մղված պոետ ՄահարինԱնգամ նա լինի դավաճան մի գեջ,
Որ նաիրական ոսկե քնարով,Մատներով իր նուրբ և պոետական —Ցերեկը գրի երգեր դյութական,Իսկ գիշերային իր սև քանքարով —
Ձգտի խորտակել և՜ լույս, և՜ անգինԻր նաիրական ոգով հղացած —<……………>	անեղծ թովչությունըԵվ երգիչ դառնա անիղձ տարփանքի...
Օ, չե՜մ հավատում, թե Ակսելն անգամ,Որ Եսավի պես, պժգնելի մի օրԻր առաջնության իրավունքը բորբԵղծի, — հանուն ինչ տենչի անձնական՝
Կշտության, — մի բուռ ապուրով ոսպեԾախելով տաղանդն իր աստվածային, —Օ, չե՜մ հավատում, որ անգամ ահիցԽելահեղ դարձած այրն այս իսկապես
Ելնի շողոքորթ, իբրև սրիկա, —Եվ շքե՛ղ ոգով իր հանճարափաղԴառնա մատնության մարգարե մռայլ, —Եվ կյանք աղերսե — իր դեմքը ներկած
Իր նվիրական հույզերն անարգող,Սև, հայրենակոխ իղձերի գույնով, —Լավ չէ՞՝ հրկիզված մահաբեր թույնովՀեռանալ կյանքից՝ իբրև [մարդ անկոր]…
< >< >Կյանքում դարձած մի <անձ տիրական >Դափնու փոխարեն՝ իր արյամբ ցողված...
Ես չե՜մ հավատում, որ ԹոթովենցիՁեռքը, որքան էլ լինի հանցապարտ՝Իր ժողովրդի ինքնությամբ հպարտ՝Բարձրանա մի օր, որ որոմ հնձի...
Եվ չեմ կամենում սրտով պոետիԵս վայրկյանին այս՝ տխրությամբ անհուն՝Հավատալ անգամ, որ խեղճ ՎշտունուԿյանքում կա հանցանք ստոր և հետին...
Ես չէ, որ իմ վեհ, իմ սուրբ, իմ հստակ,Ի վերուստ տրված ձիրքին անարժան՝Կանգնելու եմ արդ դատավոր դաժան,Երբ նրանք դժնի նկուղում նստած
Ե՜վ վիշտ են կրում, և՜ սև նախատինք,Կամ, կոչումն իրենց անգամ մոռացած —Ողորմելագույն հտպիտներ դարձած՝[Պղծում են]	իրար հանճար ու պատիվ...
< ………………………………………..><…………………………………………>Չեմ կարող ո՜չ ձոն, ո՜չ անեծք<………………………………………..>
Հորդում շուրթերից իմ անապականԹեև իբրև այր և անեղծ գուսանՉեմ կարող այսօր ցասմամբ սրբազանՉնստել բկին երգիս սեփական:

Չե՛մ կարող այսօր չկանգնել ես էլՄեր նոր հարության Սինկլիտի առաջ —Իբրև բանաստեղծ երկրում մեծարած,Եվ իբրև մի այր տքնությամբ վսեմ...
Թարգման միայնակ և դրոշակակիր, —Մեր անմահ երգի և՜ ասպետ, և՜ ճորտ,Իբրև հանճարի վսե՛մ թագակիր,Որին չի դիպչի ոչ մի ձեռք այսօր...
***
Հանցապարտ գործի կամ խոհի ամբողջԾանրությամբ ճնշող Ատյանն այսԴեռ չի հռչակել շրթերով իր գոռՄեր դժնի երգի դեմքին ողջախոհ
Այսօր շպրտած ամբաստանությանԻսկությունը սև, և՜ ստոր, և՜ պիղծ, —Եվ ի՞նչ երեսով, ի՞նչ խղճով ուղիղՄուսաներն այսօր հնչեն խնդության
Կամ պարսավանքի խոսք խարազանողԻրենց նաիրյան ասպետներին խեղճ,Որ և՜ հալածյալ, և՜ որբ են եղել՝Երգի տեղ՝ իրենց կյանքը ծածանող...
Ահա թե ինչու, — մինչև պետականՀանրային խղճով սահմանված պատժի,Կամ ժողովրդի անաղարտ տույժիՍահմանումն անեղծ, — ես նաիրական
< >< ><……………>	ես ինքս եմ պոետԻմ ժողովրդի արդեն սիրելի…
Որքան էլ նրանց և ոչ մի անմիտԳործին կամ խոհին չլինեմ հարիր, —Բայց սև փորձության այս ճանապարհինԵվ ոչ՝ մի վայրկյան ես չեմ բաժանվի,
Եվ չեմ բաժանի իմ բախտը դժնիՈչ տաժանքներից նրանց այսօրվա,Եվ ոչ՝ պատմության նժարին դրվածԳործից նրանց վեհ և խոսքից ազնիվ…
***
Հնարավո՞ր է, արդյոք, մի ամբողջԺողովրդի երգ դատարան տանելԵվ որպես խեղճ, հանցապարտ ամբոխԵ՜վ խարազանել, և՜ ամբաստանել…
Կարո՞ղ է արդյոք մի ժողովրդիԵրգն ամբողջովին, դպրությունը ողջԼինել հանցավոր, որպես տմարդիԻնքնադատաստան կատարած ամբոխ…
Որքան էլ ինքս չլինեմ կապվածԻմ եղբայրների «դավադրության» հետ,Սակայն իբրև մարդ և իբրև պոետՊատրաստ եմ կրել ամենայն հարված
Նրանց բովանդակ ճակատին իջնող, —Եվ եթե նրանք իրոք հանցապարտՄտքեր են դավել, — ես հլու, հպարտԿանգնում եմ ահա էությամբ իմ ողջ
Նրանց հետ մեկտեղ ձեր ամբաստանողՍինկլիտի առջև և սրտով հոժար [պատրաստ եմ]Ինքըս վերցնել ուսերով ուժատ,Բայց ոգով ընդմիշտ և՜ պիրկ և՜ անկոր
Նրանց կատարած հանցագործությանԾանրությունն ամբողջ, — և կրել անահՁերբակալություն և՜ աքսոր, և՜ մահ,Ոչ իբրև տաժանք, այլ՝ սուրբ խնդություն…
***
Բայց վաղը, եթե աշխարհի առջև,Մութ նկուղների տաժանքից ելած՝Կանգնեն բովանդակ մեր երկրի առաջԸնկերներն իմ այդ, իբրև վարձկաններ, —
Ես ինքս այնժամ ցասումով ահեղ,Ոչ իբրև դատող կամ ամբաստանող,Այլ՝ երկրիս համար խինդով խելահեղԱմենայն տաժանք խնդությամբ տանող —
Կկանգնեմ նրանց հանցագործությանՆշույլի համար ամենաչնչին —Կրելու սրտով և հոժար և ջինջԱմեն մի պատիժ և խոսք պղծության —
Բանաստեղծ և այր մի նվաստագույնԽոսք նշավանքի ես ինքս կասեմ՝Անեղծ պոետի շրթունքով վսեմԵվ իրավունքով, որ չեն վաստակում
Քծնանքով, տիղմով, քսությամբ ստոր,Այլ ժողովրդի սրբազան սրտիԸղձանքը խորունկ և խոսքը խրթինԱնահ կարդալու դժվար արվեստով...
1936, սեպտեմբեր-հոկտեմբեր
***



 --------------------------------------- 


Եվ թո՜ղ վերջին անգամ այս զառամյալԶառանցանքին նետենք, իբրև նվեր,Իբր հատուցում վերջին՝ և սուրբ, և՜ վեհ՝Մեր երգի շունչն անգամ հազարամյա………………………………………………….Նվիրո՛ւմ ենք ահա մենք լիասիրտՄեր Հելիկոնն ամբողջ՝ ցավի՜ն այս սև, —Եվ իբրև տույժ վերջին՝ նաիրական, վսեմ՝Իմ քնարը անեղծ ու անբասիր...
1936
***
Այսպես — նախքան իջնի վարագույրըՏարիներով՝ մեր բութ գլուխների վրաԿախված՝ իբրև դրոշ մի հուրհրան, —Իբրև պատգամ և ուխտ սրբազան, —Իբրև Մոլոք, որին, իբրև արյան նվեր՝Երեկ տվինք և՜ բրոնզ, և՜ երկաթ,Այսօր <……………>	վահան լոկ բռնելու համարՄենք տալիս ենք ահա քո կյանքը վեհ...Եվ տալիս ենք ահա — քեզ հետ միասին —Մեր Հելիկոնն ամբողջ, — և, իբրև հուշ,Ողբերգում է ահա ձեզ դիֆերամբն այս ուշ —Բանաստեղծի ողբերգն այս անբասիր...
1936
23. X. 1936
Վերջին աղոթք...Շնորհակա՛լ եմ, Տե՜ր, այն ամենի համար,Որ տվեցիր դու ինձ կյանքում իմ խեղճ. —Ե՜վ տքնությամբ ազնիվ իմ վաստակած հացի,Ե՜վ կանացի մարմնի՝ հացի՜ պես սուրբ, —Ե՜վ պարտությանց համար այս բիրտ մարտում,Ե՜վ հաղթությանց համար երբեմնակի: 
—
Եվ — վերջապես — ձեռքով քո շնորհածԱմենամեծ բախտի և բերկրանքի համարՄուսաների՛ անեղծ մտերմության,Որ քչերի՜ն է այս կյանքում տրվում,Իբրև բարիք վերին՝ անգըտնելի ընծա: 
—
Բայց աշխարհում այս գոց, այս կյանքում բի՜րտ,Ուր լա՜ցն է լոկ օրենք, և դառնությունը՝ հաց, —Քո այդ պարգևը սուրբ, երջանկագույնԿարող էր մաղձ ծնել միայն իմ դեմ,Մերժվածների դաշինք ու հալածանք: 
—
Քանզի՝ պարգևն այդ քո սրբազնագույնԱյս՝ ո՜չ միայն լուսեղ խնդությո՛ւնից վերին,Եվ ո՜չ միայն ձայնից դաշնավոր —Այլև փշրանք հացից և կանացիԼուսաբացի նման ժպտի՜ց իսկ զուրկ[Կարող է]	Անագորույն մարդկանց աչքին թվալ
Մի անպատկառ, շռա՛յլ խրախճանք,Ինչ-որ վերին հանդուգըն օրենքովՄի տխմարի, մի ցոփ արարածի տրվածԱններելի, լպիրշ իրավունք՝Ուրիշների մահու և ժանտախտի ժամինԽրախճանքի՜ ջահեր ցոլցոլալու, —Եվ խնջույքի՜ շռայլ, և՜ բերկրության, —Եվ հոլանի՛, չքնա՛ղ մարմիններիՊարերգություն մերկոտն ու բամբիռնածափ…
Ի՞նչպես ների սակայն խրախճանքն այս բորբ—Արևազուրկ մարդկանց այս թիարանը —Արևային ցոլքից անգամ թափուր: 
—Այս մուրացիկը, որ — թեև թիկնեղ —Սակայն և՜ մերկ է, տե՜ս, և՜ ընչազուրկ, —Եվ աշխարհում համայն — անօթևա՜ն, —Բաց երկրնքի ներքո անգամ չնչինՄի բարձաչափ քարի՜ց անգամ զուրկ՝Որ իրավունք անգամ կյանքում չունիԻր ցրտահար մարմինը ծածկելուԱնգամ անեզրական, աստեղազարդ երկնիՑուրտ սավանով՝ անհաս և անապակ…
Կամ — ինչպե՞ս քեզ ների օսլայադեմԱյս ոգևին և՜ մերկ, և՜ ընչազուրկՄարդկանց ամբոխը, — երբ ինքը լուռ՝Մռայլ խոհերն է իր և անժպիտ իր կյանքըԱյս պայքարի բովում որոճում...………………………………………………Եվ չէ՞ր արդյոք միակ պատճառն այս, Տե՜ր, —Որ դառնություն դարձավ, և՜ մաղձ, և՜ ցավ, —Այդ անապակ պարգև՜ը քո վերին —Քո պարգևած ընծան այդ սրբազնագույն՝Քո դուստրերի անեղծ մտերմությունը կույս…Մտերմությունն անհաս Մուսաների,Որ դարձըներ պիտի ողորմելի իմ կյանքըԵրանությո՛ւն — և խինդ անմահական...………………………………………………..…………………………………………………Սակայն նրանց այդ սուրբ մտերմությանԱկընթարթի համար անգամ չնչին —Ես ցանկությամբ հոժար կտանեիՏասնապատի՜կ դժվար տառապանք —Ե՜վ դառնություն դժնի, և՜ տխրություն,Եվ չարչարանք անգամ անագորույն —Եվ հալածանք ամեն, — և անգամ մա՜հ...
23. X. 1936, Երևան, գիշեր — առավոտ — գիշեր
ՎԵՐՋԻՆ ԱՂՈԹՔ
Տե՛ր իմ, — էությո՜ւն իմ, — հարազատ իմ, — այսինքն՝Ա՜յն, որ չունեմ կյանքում և չեմ ունեցել, —Ա՜յն, որ միակն է ողջ կյանքում այս կամեցելԼինել ինձ հետ այնպե՜ս հենց, ինչպես իր հետ ինքը, —
Չե՞ս զարմանում, Տե՛ր իմ, որ ես դիմում եմ քեզ,Ես՝ բանաստեղծս անահ և մարտընչողս արի՝Յուրաքանչյուր նյարդով կապված այս վեհ դարիսՅուրաքանչյուր <………….>	կրկնապատիկ հրկեզ, —
Տարօրինա՞կ է, չէ՞, որ ես դիմում եմ քեզ՝ —Աստվածային վերին ճանապարհիԻնչ-որ՝ սրտի՛ս նման անգյուտ ու բարի,Արարածի՝ թերևս անզո՛ր ինձ պես...
Բայց ես դիմում եմ քեզ, ինչպես հաճախԱնապատում՝ ահեղ սամումների ժամին՝Քարավանի տերերն արնաշաղախ —Թողած այնքան ուշիմ ու խորամիտՓորձառությունն իրենց՝ լոկ ուղտերի դեղինԲնազդին են կառչում — և գտնում ուղի...
25. X. 1936
***
Ասում եմ ես ձեզ՝ չունիՈ՜չ Պառնասը երգի նաիրյան,Ո՜չ Հելիկոնը բուրյանՄարդկային համայն անհունիԱյլ ուղի, և հուն, և՜ ընթացք,Քան ուղին այս ջերմ, ցնծագին,Որ ահա խանդով խնդագինՇափշափում է շուրջը ցնդած...
Դղրդում է ծափում, ծափծափում,Մոլեգնում, — կարծես կենսաբերՑնծություն է կոչված թափելԿենսահորդ գարնան տագնապում…
Բայց աշուն է արդ, — մահաբերԱյդ աշունն է իր խինդը տոնում, —Եվ հունդերն են վերջին ընդունումՄեր երգերը մահից ահաբեկ...
Բայց երբեք, երբեք դեռ իմ խեղճԻմ տխուր նաիրյան ոգինՑնծություն այսքան մոլեգինԵվ խնդություն՝ այսքան պերճ,Ո՜չ տեսել էր, ո՜չ երազելԵվ ինչպես գուշակեր նա իրոք, —Որ այսպես ծնծղաներովՄեռնելու է մեր երգը վսեմ...
31 — X. Ծաղկաձոր
***
Դեռ չի՜ եղել հացն աշխարհում գերագույն կուռք մարդկային.Հանուն սիրո՝ շատ են եղել հարստություն տվողներ.Բայց չեն եղել հանուն հացի սիրո վրա թքողներ,Որ գեթ իրենց աչքին իրենք մեծագործներ թվային...
1936. XI. 23
***
Այո՜…	բայց այն կար, որ պիտի միշտԼցներ մեր սիրտը նո՛ր, անհո՛ւն բույրով —Եղավ տրտունջ միայն և միայն վիշտ,Եվ հերքեց ցոլքն անգամ սիրո…
1936
***
Անմերձելի էր քեզ այդ գանգրահեր Արան,Որին մանկուց կանչել էր չար ձեռքերով գերված՝Արքայադուստր Նվարդը՝ իբրև ասպետին հրավարս,Որ դեռ մանուկ դոֆին է մի նաիրյան...
Թեկուզ նշված վերուստ՝ բայց նա հոժար կամքով՝Հանուն սիրո անեղծ իր Նվարդին ի լուր՝Նա ընդունեց անգամ — գիրկը Շամիրամի...
Էլ ինչպե՞ս սուրբ մնար, — և չտաներ անդունդ —Այդ սև նոխազը, որ մանուկ արքան հնումՄերժեց, — ընդունելով հատուցման թույնը նույն...
3. XII. 1936, Երևան
«Ի ԽՈՐՈՑ ՍՐՏԻ ԽՈՍՔ ԸՆԴ ԱՍՏՈՒԾՈ»
«Տետրապտիքոս»
Ա
Ինչպես դարեր առաջ — վկան Նարեկացի, —Քեզ եմ հղում ես ողբըս, ո՛վ Արարիչ,Ես՝ մեղսավոր քերթողըս աստվածարյալ դարի, —Ողջակիզյալ արյունս վարակածին...
Վաղ աղջամուղջն այնքան ըղձյալ ԱյգաբացիՄայրամուտի փոխվեց արյունալիճ, —Ուր մեր Ա՜րևն է նոր սուզվում արյունալի,Որպես կարմիր գլուխ գլխատվածի...
Բորբ աչքերում սակայն հավատացյալ բյուրոցԾովածավալ արյան ցոլքը շառայլածին —Ցոլանում է, իբրև ցոլք ցնծության մերո: 
—
Եվ — արեգակն է հին վերադառնում դարձյալ՝Արևմուտքից՝ ինչպես մահվան նաշից հառնածՂազարեի նման — արևը ետ դառնա...
Բ
Եվ ես դիմում եմ քեզ, ով Արարիչ, դարձյալ,Ինչպես վկան մեր հին Նարեկացին, —Քանզի՝ կարոտ ոգու և անարյուն Հացի, —Տեսնում եմ լոկ — Կացին արեգնացյալ: 
—
Իբրև մի նոր վկա վաղուց աստվածարյալ՝Ես՝ երկրային՝ երկրին լոկ հավատացի, —Չկամեցա, Աստված — ես՝ ինձանից բացի,—Ոչ գոյություն՝ ինձ պես գեթ կատարյալ:

Ես անսացի միայն — իմ հանճարի ձայնին: 
—Ճանաչեցի լոկ նյութն ինքնարարիչ, —Եվ՝ հանճարիս ուժով՝ ենթարկեցի այն ինձ: 
—
Եվ — թունավոր ինքյան, որպես կարիճ՝Ահա կանգնած եմ — զուրկ անգամ դժնի հացից, —Եվ կախված է գլխիս — մի արեգնյալ կացին: 
—
Գ
Եվ ես — տխուր, ինչպես վկան Նարեկացի՝Ե՜վ զարհուրյալ այնպես, և՜ մենակյաց՝Զարհուրելի կյանքի հանդեպ անօգ կանգնած՝Ես ո՞ւմ դիմեմ, ո՛վ Տեր, — արդ՝ Քեզանից բացի:

Ինչո՞ւ այսպես անօգ ես մնացի,Եվ այնքան բորբ՝ հանկարծ անվերադարձ հանգավ, —Անդրրդվելի հավատս՝ դեպի գալի՜քն անգամ,Եվ ինձ գերող ներկան — դարձավ անծիր:

Եվ ներբողներս՝ հղած ծագող Այգաբացին, —Արեգակին և՜ իմ, և՜ իմ արյամբ առկայծ, —Ողբ ու տրտունջ դարձան և փոխվեցին լացի:

Կյանքն եմ մեռած արդյոք ոգեկոչում դարձյալ, —Երազելով, որ այն վերադառնա՝Ղազարոսի նման — մահվան նաշից հառնած...
Դ
Քե՜զ եմ կանչում ես արդ, ինչպես Նարեկացին՝Հղում եմ ողբըս Քեզ՝ սրտիս խորքից, —Ինչպես շյուղն է հղում շունչն իր Նորքից —Իբրև տեսիլք՝ Հեռվում հառնած Արագածին...
Ինչպես դողդոջ մի շյուղ բարակածիլ՝Մի երգեցիկ ցողուն — օվկիանում բերքի՝Ես դաշտերում անծի՜ր իմ հրկիզյալ Երկրի, —Արձագանք չեմ լսում իմ երգածի...
Բայց ես գիտեմ, որ դու՝ շնչով ստեղծարար,Ինչպես անձրև վարար անեզրական արտում, —Ո՜չ մի մժեղ, կամ շյուղ — չես թողնելու ծարավ…
Ես — երգեցիկ եղեգ, — ինչո՞ւ այսքան տրտումՊիտի դողամ լույսիդ անեզրության հանդեպ,Երբ երբեք չե՜ս եղել դու այդքան նենգ…
6 — 8. XII. 1936, Երևան
***
Մեզ գլխատում էին մինչև հիմա— Հանուն ոսկու, արյան կամ հավատի, —Հանուն կամքի մեր պիղծ և դավադիր,Հանուն ոխի՝ տևող մինչև ի մահ...
Մեզ գլխատում էին մինչև հիմա՝Հանուն ցեղի՝ րնգմիշտ մեզ թշնամի, —Հանուն մինարեի՝ րնղդեմ ժամի,Հանուն կյանքի՝ մեր մեջ տեսնելով մուժ ու մա՜հ...<1936>
10. XII. 1936
***
Այլևս ինչ մնաց քեզ՝ խնդրելու կյանքից, —Օ՛, անհանգիստ իմ սիրտ ու անկարող...Ախ, խոնշենքի՛ միայն անեզրական կարոտ, —Խաղաղություն անխոհ, — մահվան հանգիստ…
11. XII. 1936, առավոտ
ԱՆՎԵՐՆԱԳԻՐ
Կնոջս և բարեկամիս՝ ԻզաբելլայինԻմ մահվան օրը կիջնի լռություն,Ծանր կնստի քաղաքի վրա,Ինչպես ամպ մթին կամ հին տրտմություն,Կամ լուր աղետի թերթերում գրած:
Ծանոթ կնոջ պես այրի կամ դժբախտ,Բարեկամուհու նման տխրատեսք,Լուրը կշրջի փողոցները նախ,Ապա կմտնի դուռ — դարպասից ներս...Իբրև ծերունի մի թերթավաճառ՝Հուշիկ քայլերով և համարյա կույր,Կշրջի բոլոր տներն անպատճառՈւ կհայտնվի ամեն մի բակում:
Ստվերի նման, սահած տնից տուն,Կկանգնի անտես հյուրի պես մռայլ,Կկանգնի, ինչպես դժնի լռություն՝Տարածված ամբողջ քաղաքի վրա:
Եվ համր մի պահ գիշերվա կեսին,Բոլորի սրտում կկանգնի հանկարծԱնհաղորդ, ինչպես հեռավոր լուսին,Իմ դեմքը արդեն հավիտյան հանգած:
Եվ մարդիկ երեկ կյանքիս անծանոթ,Եվ երբեք, երբեք դեմքս չտեսած,Եվ մարդիկ՝ միայն երբեմն ինձնովԻրենց ֆանտաստիկ առասպելն հյուսած,Եվ մարդիկ անգամ երգերիս անգետ,Մարդիկ, որ թեև կյանքիս արձագանք՝Մնացել են լոկ վկա անտարբերԵվ կարծել են, թե ես վաղո՛ւց չկամ, —Այդ բոլոր մարդիկ իմ մահվան բոթից,Որպես ընդհանուր աղետից սարսած՝Զարմացած կզգան ինձ այնքա՛ն մոտիկԵվ հանկարծ այնքա՛ն թանկ ու հարազատ...Եվ երկրում, ինչպես բարձրանա փոշի,Եվ հոգիներում, ինչպես հուշ հառնի, —Ելնելով անցած օրերիս նաշից,Իմ ուրվականը պիտի սավառնի:
Եվ քաղաքներում, և գյուղերում խուլ,Անցորդներն իրար անծանոթ անգամ,Աչքերում իրար և հայացքներումՊիտի միևնույն թախիծը կարդան...Եվ դեմքով տխուր և լուռ աչքերովՊիտի միևնույն սուգը հաղորդեն,Երգերիս հանդեպ անստհմա՛ն ներող,Մոռացած բոլոր հանցանքներս արդեն...Կբանաս ոմանք իմ գիրքը գուցե,Կթերթեն դանդաղ, կկարդան տողեր,Տարտամ շարժումով գիրքը կգոցեն,Եվ թախիծը խոր հուշս կողողե:
Եվ գուցե միայն սենյակում մի խուլ,Գլուխը թեքած պատկերիս վրա՝Կնայի մի կին աչքերիս տխուր,Եվ կարցունքոտվեն աչքերը նրա: 
—…………………………………….Եվ ինչպես կյանքում՝ տարինե՛ր առաջ,Հուշերում հանկարծ անցյալը բուրի,Երազանքներում գուցե իմ անցածԵվ արդ իմ հառնած գրքում հուշերի...Այն, որ ե՜ս էի, որ ի՜մն էր առաջ,Արդեն չի հառնի և ոչ մի գրքումԵվ ո՜չ մի գրքում աշխարհում գրած,Եվ ո՜չ մի գրքում, և ո՜չ մի գրքում...
15. XII. 1536.
ԱՐՔԱՅԱԿԱՆ ԵՐԳ
(Նմանություն Իբսենին)
Գործող անձինք՝Արքան տիրապետողՔարտուղարՔերթողահայրԳիշեր: 
— ՄենակԱրքան տիրապետող (մենակ)Որքա՛ն հոգնել եմ ես... 
Հոգնել այնպես,Ինչպես կարող է լոկ հոգնել անօգ,Անապաստան մշակն անօթևան...Այսպես կարող է լոկ հոգնել մի մարդ,Մի մարդկային էակ, որ աշխարհումԻր հարազատ, սիրած էակների համարԵրջանկություն կամ սոսկ մի կտոր հաց,Խաղաղ խոնջենք ու խեղճ խնդություն է ճարում…Իսկ ես — տիրող արքա՞ս... 
Ես — արդեն ողջԻմ հայրենի երկրում իշխանության հասած,Իմ հայրենի, անհուն օրենքներովԱրքայական գահի ու անունի հասածՏիրապետող արքա՞ս, որ ահա ուշԳիշերային ժամին այս խուլ ու խոլ...Նստած խորհում եմ իմ արքայականԻրավունքի մասին և տքնության,Եվ անխոնջենք, անխինդ իմ հոգնության մասին...Ախ, ամենայն մի օր, առավոտից մինչևՈւշ գիշերվա այս ժամն անհանգրվանԱրքայաբար տքնել, խոնջել, հուզվել,Մխրճվելով բազում հուզումների մեջ սին՝Վատնել և՜ կյանք, և՜ միտք, և՜ մտորմունք,Լարել և՜ ուժ, և՜ խոհ, — և չիմանալ անգամ,Թե ես ո՞ւնեմ արդյոք գեթ իրավունք,Ունե՞մ արդյոք գեթ հիմք — լինելու իմԵրկրի իշխան, — արքա, — տիրապետող վերին, —Կարծես մենակ եմ ես և չգիտեմ, որ այսԻմ ապարդյուն խոհերը <տարերք>	են լոկՄի մանկամիտ ճորտի, կամ քերթողի...Պայքարներում թե՜ բաց, թե՜ ծածուկ: 
—Թե՜ դաշտերում ռազմի, թե՜ դավերում խրթին, —Ժողովրդի առջև, թե նրանից գաղտնիՕրենքներով կռվի ու հաղթանակի, —Ահա հասած փառքի և միապետԻշխանության, — ինչո՞ւ, ինչո՞ւ տարակուսում եմ արդՏարակուսում անգամ արքայական բախտիսԵվ վեհագույն իմ այս
1936 — 1937
ԼՈԻՍԱՄՓՈՓԻ ՆՄԱՆ
ՍոնետՑողիկին
Լուսամփոփի նման հախճապակե,Որ հավաքած իր մեջ մի լուսեղեն անդորրՔնքշություն է սփռում և՜ լուսավոր, և՜ խորՍենյակներում մեր մութ՝ գիշերային պահին, —
Այդպես, փոքրիկ աղջիկ, դու երկնայինՄի լուսամփոփ էիր թափանցիկ ու խոր,Եվ աստղերի նման քո աչքերովԼուսավորում էիր շուրջըդ լույսով:

Մահվան քամին այդպես փշրեց մարմինըդ անկար,Բայց աչքերիդ կրակը, որ նա մարեց քո մեջ,Մեր սրտերում վառված՝ հուրհուրալու է հար...
Լուսամփոփի նման հախճապակե —Քո թափանցիկ մարմինը, մանկիկ իմ նուրբ,Ճառագայթում էր միշտ այնքան մաքուր,Անկիզելի մի հուր մշուշակերպ.Եվ աչքերից քո սև, և կոպերի տակիցՃառագայթող այդ ցոլքը, մանկիկ իմ լույս,Քո կյանքը չէ՞ր արդյոք՝ վառված վերուստ՝Աստղիկների նման վաղվաղակի...
<1936—1937>
ԻՄ ԿԵՍՕՐԻՆ
Օ, կարմրածուփ իմ կեսօր, — կյանք իմ կանգնած դեռ կանգունԿաս — կարմրավոր ես կրկին, — օ կարմրածուփ իմ կեսօր, —Ե՜վ կախաղան, և՜ կալանք, և կառափնուտ քո կյանքումԵ՜վ կափարիչ կրագույն, — դու կրեցիր, օ՜, իմ օ՜ր...Կա՜մք, դու կայմեր կամեցար, — և կամարներ կամավոր,Եվ կարոտներ կապտածիր, և կանաչներ կանաչող, —Կանացի կանչ՝ քեզ կանչող՝ և կարկաչող կանաչ օ՜ր...
<1936—1937>
Ընկել ես դու արդեն չարչարանքի ուղի,Ուր ոչ մի սիրտ այլևս քեզ չի կարող գթալ.Խմիր հոժար կամքով, իբրև լեղի մի թաս,Տառապանքիդ բաժակը վաղվա կյանքով հղի:

Քանզի — չկա՜ ուղի՝ իբրև ուղի — ուղիղ, —Եվ չդարձա՞վ արդյոք լյառն ՀարությանԼյառն այն անօգ մահի՝ խաչելության,Վայր հեծության — անարգ ավազակի, գողի...
Ե՜վ սրբազան է հար տառապանքով ծնվածՃշմարտություն ամեն, ամեն մի հանգիստ, —Դարեիդար տևող — և սերնդե սերունդ...Եվ քիչ ուրիշ ուղի՝ տառապանքից ուղիղ:

<1936—1937>
Ես ամեն առավոտ, երբ հանկարծ,Ելնելով, կարծես, անցավոր,Մի ինչ-որ անսովոր անձավից, —Զգում եմ մի վայրկյան ինձՀրաշքով երկնքից ընկած, —Այն անբռնելի պահին,Գոյանում է երբ ինքնությունը —Վերջնապես հեռանում է երբ քունըԵվ կրկին աշխարհ է գալիս, —Ինքնության, սեփական գոյության,Անունի, տեղի, արյան, —Վայրկյանից բյուր անգամ արագ,Այդ պահին վերստին հարության,Երբ ուղեղս փնտրում է ինձՀայացքըս դիպչում է միշտՍենյակիս — դիմացի պատին...Եվ իսկույն, անմիջապեսԻնչպես տեղը գտած կափարիչ, —Ինքնությունս, տեղս նորիցՀրաշքի պես — գտնում եմ ե՛ս...Դարձել է ինքնության դևիզ,Սեփական գոյության պարոլ,—Ինքնագտնման փարոս, —Այդ դեղին դեմքը Դանթեի...
Ահա՜ դեմը, պատին — ԴանթեիՍիլուետն է՝ Պետրարկայի կողքին. —Ելել են նրանք դժոխքիցԵվ մտել դրախտն այնտեղից...Դա — Ջիոտտո կոչված նկարչիՀանճարեղ ֆրեսքի մի անկյունն է, —Այսինքն՝ դրա կրկնությունըԳունավոր, չքնա՛ղ կատարած...Իսկ ներքևը — Լեոնարդո-դա-ՎինչուԹախծադեմ «Հիսուսն» է, — կանացի,Պատանու դեմքով «Հիսուսը»: 
—Ես տեսնում եմ մի՜շտ նրա ուսը,Հենց որ աչքերս բացի...Ուրեմն — էլ ի՞նչ երազ...Իմ սենյակն է, իմ պատն հարազատ՝Իմ սիրած «Հիսուսով», որ անչափՆմանում է Արփիկին, — մանավանդԵրբ պառկած էր նա դագաղում...
Բացում ես աչքերդ աշխարհին,Եվ տեսնում, որ իրո՜ք արթնացել ես...……………………………………………..Չի՞ կարող — հե՜նց այդպես — պատահել,Որ հանկարծ աչքերըս բանամ —Եվ — իսկապե՜ս — արթնանամ, —Եվ զգաստ երբ շուրջս նայեմ —Վերջապես զգամ, որ իրո՜քՎերջացել է արդեն զառանցանքը, —Եվ շուրջըս — նո՜ւյն ծանոթ կյանքն է,—Որ երա՛զ էր զառանցանքն այս բոլոր...………………………………………………………………………………………………Արթնանամ — և շուրջըս տեսնեմԻմ սենյակը, — այնպես, ինչպես միշտ,—Ո՜չ մի բան չթվա ուրիշ —Այն օրից, երբ քունն սկսվեց...<1936—1937>
Ուր է արդյո՞ք, Կարինեն, քո կապույտ սիրո ծիածանը,Աստվածամոր աչքերով և շուրթերով արյունե...Բույրն առաջին քո սիրո, քույրն հույզերի երգաձայն,Վարդ էր նա լոկ մարմնական և մարմնի համ նա ուներ:
Վաղնջական ու գերող երգն էր երգում նա իր նեղԲորբ կոնքերի շեփորով և ծծերով ծնծղաձայն...
1936 — 1937
Ջի՛նջ ու շքե՛ղ հնչեցին օրերն առաջին, —Խինդ ու ըղձանք փռեցին, ցնծություն արյան: 
—Եվ օրերին ընդառաջ ե՜րգըս վառեցի,Որպես դրոշ երգեցիկ — երգի ու արյան...Օ, թովչությո՛ւն արնահուն երգի ու կյանքի, —Ձայնի գարո՜ւն ու արյուն գարնանային շնչի՜. —Երգ՝ արևի՜ նման հուր, կյանքի՜ պես անգին, —Եվ երգերի՛ պես գարուն — ամենա՜յն ինչի...
1937, 26
ԼՈՏՈՍ
Կանգուն, ողորկ ծաղիկ, ծաղիկ ոսկեղեն, —Սերմի, շողի ու շաղի, — նեղոսային եղեգ: 
—
Կանգուն, ողորկ ու ջերմին, — մարմին մարմարե,Ամեն սիրո ու սերմի կենսակարմիր արև:

Դու և՜ գրգիռ, և՜ գրիչ, և բառՈսկե սրինգ երգերի, մտքերի ու տապի:
Քեզ են բերում բերքը բիրտ — և՜ մարդ, և՜ կապիկ:

Արիության դու դրոշ, որ քանի կաս կանգուն՝Ուրեմն չի՜ տեսել դեռ բերդը — ամոթ ու անկում:

Բեղմնավորում ես կնոջ արգանդն արգասավոր՝Կրքի կարմիր դու դրոշ, — դու սյուն հնավանդ:

Օ՛, սրբազան դու Լոտոս, ողորկ ու շողուն,Հպարտ աճած կրքերիս նեղոսային հողում:

<1937>
ARS POETICA
ՄՈՆՈՍՏԻՔՈՍՆԵՐ
I Դու ծնվեցիր անվավեր՝ ինչպես թիվ զերոյով վրիպած…
II Դու Կարսո՜ւմ թեկուզ ծնվեցիր — բայց աշխարհն էր քո հայրենիքը:

III Կարս, և՜ Մակու, և՜ աշխարհ, — ո՞րն էր քո հողը, պոետ…
IV Կարս, և՜ Մակու, և՜ աշխարհ, — ո՜ղջը քո հողն էր, պոետ…
V Վա՛յ քեզ Չարենց, երկուստեք, ո՜չ քո երգն էր տեղին, ո՜չ քո կյանքը...
1937
ՄՈՆՈՍՏԻՔՈՍՆԵՐ
(Բանաստեղծներ)
I Մեր ռապսոդներն էին հին նախ նրանք, գողթան չքնաղ երգիչները...
II Ո՞ւմ անվանեմ ես ապա, — եթե ոչ — քեզ միակըդ, մե՜ծըդ Նարեկ…
III Ո՜չ. մեծերից մեծագույնը — Օ, դու ինքդ ես, անմահ Շնորհալի…
IV Անձ ես դու մի առանձին, — ժողովո՞ւրդն ես համայն, միևնույնն է՝
V Սերն է երգում քո լեզվով — և լեզո՜ւն այդ — դելփյան ջինջ լեզուն է...
1937
***
Եվ որքա՛ն են կրկնել անցյալումԱյս մահվան համերգը նոքա,Որ այդպես առանց փորձելուԵրգում են ահա անսխալ...
Ախ, եթե դու է՜լ, օ, սի՜րտ իմ,Օրերիդ կարոտի դիմաց, —Այսքան վա՛րժ երգեիր քո վիշտը,Ինչպես տերևներն այս մերձիմահ...
<1937>
***
Մի՜շտ, երբ կարդում եմ Տերյանը, — Կարսն է հիշում իմ հոգին:
Իմ մանկությունն ու այգին հին, — իմ հայրենին ու նաիրյանը...Լաց է լինում — մեղմ, հոգին իմ, — դարձն, է տոնում մորմոքի, —Կարսն եմ հիշում հեռավոր, — միշտ, երբ կարդում եմ Տերյանը...Մի՞թե կասեմ ես, որ հին է օրորանն այդ սուրբ ցնորքի...Ի՞նչ եմ — անում այսօրվա ձեր ցնծությունն ու բուրյանը. —Ես երազում եմ լոկ ի՜մը, — այն, որ տվեց իմ արյանըԲույր ու երանգ հնօրյա, — երգ ու ցնորք անմեկին...Այլ երգ չունի էլ հոգին իմ, — լոկ, երբ կարդում եմ Տերյանը, —Լոկ մանկականն ու նաիրյանը, — Կարսն է հիշում իմ հոգին:

<1937>
***
Ախ, կարծես նստած ես դռանը և ինձ հետ Տերյան ես կարդում…Շարքն ես կարդում նաիրյան՝ նաիրյան խոսքերի գանձարանը…Օ՛, սիրում էինք մենք նրան, ինչպես հույսն են սիրում ապարդյուն, —Եվ... 
Տերյան էիր դու կարդում՝ միշտ հետըս նստած մեր դռանը…Բայց ցնորք ես դո՛ւ էլ հուրհրան — քո հուշն է միայն դեռ արթուն:
Օ՛, սրբազան իմ Վահան, — երբ փակվեց հոգուս դամբարանը՝Խոհերի՝ անաղարտ դեռ պահած — պահապանն աննինջ եղար դու...Հիշատակդ, որ վառ [Oու բուրյան է, — խփել է կապույտ իր վրանը,Հնչում է ձայնդ ահա արևի նման զվարթուն…Նո՜ւյն կարոտն ես դու նաիրյան, և նստած կրկին իմ դռանը՝Հի՜ն տրտունջը քո մեջ դեռ պահած — ահա հետըս Տերյան ես
1937
ՎԼԱԴԻՄԻՐ ՄԱՏԱԿՈՎՍԿՈԻՆ
Որպիսի ամեհի հանճար կար քո մեջ,Որպիսի՛ անհագուրդ անշեղ կամք,Դու կամեցար ներբողել նոր տներ ու նոր գոմեր՝Խեղդելով սրինգը քո մեջ — սիրո, ցնորքի...Այնպիսի սիրտ, որ քո մեջ դրել էր մի օրԿյանքի վարպետը վերին, այդ «Վեթոսյովան» —Ճակատագիրն, — օ, դժվար, դժվար էր մի փոքրԽցկել տուփի մեջ լուցկու՝ իբրև «մեռած բան»…Նրա ահա մի չնչին կարելության մեջԿար գիտություն և իմաստ — քան բոլոր երգածՔո պողպատե բուրգերի, մեքենաների,Էյֆելյան աշտարակ հրաշքների:

1937
ՍԱՖՈ
Դու սիրում էիր քույրերիդ լոկ բույրը,Քաղցր էր սրտիդ միայն նրանց քնքշությունը, —Սիրտդ տվել էիր դու նրանց, օ՛, քույր իմ —Սերը քո — թույն էր...
<1937>
ԻՄ ՄՈՒՍԱՅԻՆ
(Ռոնդո)
Մաքուր իմ սեր, միա՜կ իմ զեն,Միակ իմ հուր, իմ սուր, իմ զարդ, —Հարս իմ լուսե, քույր իմ հպարտ, —Իմ անաղարտ սիրո հույզեր, —Լո՛ւյս իմ կյանքի, հո՛ւյս իմ զվարթ...
Ամեն վայրկյան ու ակնթարթԴո՛ւ ես միայն ինձ հետ կիսելԹե՜ վիշտ, թե՜ վերք, թե՜ երգ, թե՜ վարդ, —Մաքո՜ւր իմ սեր: 
—
Ինչպես անգետ մանկան համարԹռիչք, ու վազք, ու կարուսել, —Ինչպես երգչին՝ — քնքուշ քնար,Զորավարին՝ — անկոր սուսեր, —Իմ զեն, իմ սուր, իմ հո՜ւր անսար, —Անհուն իմ սեր…
7. III. 1937
ՔՈԻՅՐ ԻՄ ՔԱՐԵ…
(Ռոնդո իմ Մուսային)
Քո՜ւյր իմ քարե... դու — մարմարեՄի ձեռքով սուրբ բռնած քնար,Մյուսով — սուր կայծակնահար, —Եղել ես քո՛ւյր ինձ արդարևԵվ միակ բա՛րձր Ղեկավար: 
—
Քո մատներով և՜ ցուրտ, և՜ սառ —Դո՜ւ ես միայն տվել արև, —Քնարիս՝ շո՜ւնչ շնորհել վարժ,Երգերիս՝ կյա՜նք՝ տևող դարեր, —Քո՜ւյր իմ քարե...
Հոմերոսից մինչև ճարտար,Մինչ Ալեքսանդրը հանճարեղ —Դո՜ւ ես միայն տվել քնարԵվ միայն դո՜ւ ղեկավարել, —Ղեկավարի՜ր լոկ դո՜ւ ինձ արդ,Քո՜ւյր իմ քարե...
7. III. 1937
ԲԱԼԼԱԴ ՍԻՐՈ
Արփենիկի հիշատակին
Երբ առաջին անգամ բացվեցՍիրո գարուն արևավառ, —Երբ ես տեսա ծաղիկ ու սեզԲացված կյանքում և ինձ համար, —Ինչպես գարնան առու անբիծ,Ինչպես սիրո քնքուշ քնար, —Կարկաչելով անցար կյանքից,Իմ սեր անգին, իմ սեր անմար…
Ինչպես այգում առուն անտեսԳիշերներին աստղանկարԼռության մեջ տխրահանդեսԵրգում է հար ու անդադար, —Այդպես՝ թողած աշխարհն ու ինձ,Դարձած կարոտ ու հուշ անմահ —Քո երգն ես միշտ երգում նորից,Իմ սե՜ր անգին, իմ սեր անմար: 
—
Ախ, նո՛ւյնն է միշտ քո երգն անծայր,Բայց միշտ անհուն ու խո՛ր այնպես,Ինչպես անդարձ մի ճանապարհ,Որ նոր է միշտ, ինչքան քայլես:
Ամեն վայրկյան երգում ես ինձՍիրո կարոտն անմխիթար, —Երգն ես երգում անցնող կյանքիս,Իմ սե՜ր անգին, իմ սեր անմար: 
—
Ժամանակի նման անեզր,Եվ լռության նման անբառ —Որքան գնում — այնքան անեղծ,Եվ խո՜րն ես դու, — ինչպես անտառ: 
—Ամեն գարնան կարծես նորիցՆույն գիրքն ես ինձ կարդում անբառ, —Եվ նո՜ր է քո իմաստը միշտ,Իմ սե՜ր անգին, իմ սեր անմար...
Եվ ես գիտեմ, որ երբ քեզ պեսՄի օր ես է՜լ ննջեմ անդարձ, —Կիպարիսներ սգահանդեսՇիրմիս վրա շրշան երբ սառ, —Նոքա անվերջ ձայնով քո ջինջՊիտի երգեն սիրողաբար —Կանչեր կյանքի, կարոտ աննինջԵվ մոռացման տրտունջ անբառ...
8-12. III — 22. V. 1937.
ՃԱՊՈՆԱԿԱՆ ԹԱՆԿԱՆԵՐ
Բարձրացավ քամին...Տերևներն աշնան ահաԹռչում են դեպի մահը...Այս տխուր ժամինԻմ սրտում արդեն ահ է...
1937. III. 15
***
Ծառերից պատինՍտվեր է ընկել կապույտ…Կարոտդ կամար է կապումԻմ հոգում մթին,Իմ հոգու թանձր տապում...
1937. III. 15
***
Բիլ ճառագայթ է,Բիլ-կապույտ ճառագայթ է—Քո ժպիտը, սե՜ր...
1937. III. 15
***
Օ, իրիկվա երկինք, —Դու անսահման կապույտ ես…Օ, սիրտ իմ տխուր...
1937. III. 15
***
Չնչին, ինչպես Արարատին նետած քար՝Դավերը սև մարդուկների այդ անկար —Օ՛, չհասած քղանցքներին անգամ քո՝Վայր են թափվում համայնացած քո կամքով—Եվ առհավետ կորչում անզոր ու անկար,Ինչպես անհաս Արարատին նետած քար...
1937
***
…Ճիշտ այսպիսի անգույն մի գիշեր,Զարմանալի անգույն, կարծես տիեզերքըԻբրև ուշիշ բժիշկ՝ շունչը պահած՝Ինքն իր սրտի տրոփն էր ունկնդրում, —Ահավասիկ նման մի ինքնամփոփ գիշերԵրբ ինչ իմաստ ունի հաշվել տիեզերքիՍրտի տրոփն անդուլ համարելով զարկերըՕր, կամ տարի, կամ հազար հազարամյակ, —Ախ, էականն այն է, որ տարիներ առաջ,Այնքան առաջ, որքան հարկավոր է միայն,Որպեսզի պահն այդ արդեն անցած,Դանդաղելով՝ դառնա արդեն անցյալ, —Ուրեմն ճիշտ այսպես — մի այսպիսի գիշեր.Արթնացել է հանկարծ իր աներազ քնիցԼեոնարդո դա Վինչին, — և ճիշտ այսպես,Ինչպես ինքս ահա զարմանալով մի պահ,Որ հրաշքի նման կրկին իր դեմԲռնկվում է կյանքը, գոյությունը, կյանքիԶարմանալի հրաշքը — նայել է լուռԻր դիմացի պատին, կամ սենյակում դրածԵռոտանուն ընտել ու հարազատԵվ բևեռել է իր աստվածային հայացքըԱհավասիկ այս սուրբ կիսակնոջ,Այս կանացի դեմքով և պատանուԱնեզրական, անհուն տխրությամբԵվ երազով օծված հիսուսային դեմքին...Նայել է լուռ երկար, — կասկածելով մի պահԱյդ հրաշքի՝ այդ լուռ խորհրդիԱնգրկելի, անձուկ գոյությանԼինելիությանն անգամ...Ապա դանդաղԲարձրացել է մի պահ, շահը վառել,Արթնացրել է ապա եռոտանու այն կողմը,Մութ անկյունում քնած իր սիրելի,Իր պարմանի սանին՝ Բելտրաֆիոյին, —Եվ՝ բերելով ահա եռոտանու մոտիկ՝Երկար-երկա՛ ր նայել է նրա դեմքին, —Այդ պատանու, ողորկ, կիսակլոր՝Կիսակնոջ կույսի և պարմանու՝Աստվածային գեղով պսակազարդ դեմքին…Նայել է լուռ, երկա՛ր, — մերթ պատկերին նրա՝Կնոջական դեմքով այս Հիսուսին՝Մերթ իսկական կյանքի անհունությամբ շնչող՝Սուրբ, ձվաձև դեմքով այդ պատանուն...Հետո բռնել է նա իր դողդոջուն ձեռքովԻր սիրեցյալ սանի կնոջական, բարակՄարմարիոնե թևը, — երկարԱնագորույն սիրով ու կարոտով,Տիեզերքի տրոփը հավերժորեն իր մեջԱնհագորեն ընդմիշտ ամփոփելուԱնեզրական սիրով, — նայել է աչքերին,Թափանցելով մինչև նրա հոգու հատակը,Մինչդեռ գունատ, մաքուր, ամոթխածՄի վարդագույն մշուշ էր նրա դեմքը պատելԵվ նա հառել էր իր հայացքը վարԵվ ամոթխած սիրով, և պատանու,Եվ աղջկա անեզր կարոտով…Նայել է ճիշտ այսպես — ինչպես այնԻր դիմացի պատից... 
Հիսուսը, —Կիսակնոջ դեմքով և պատանու մարմնիԱնեզրական գեղի տրտմությամբԵվ հանճարի սիրով ու վրձինովԱնմահացած Հիսուսն այդ տխրամարմին...Այդ Լեոնարդո դա Վինչու հանճարեղ«Խորհրդավոր ընթրիքը» որմնակերտի համարՏարիներով փնտրած ու երազածԵվ վերջապես փոքրիկ մի կտավի վրաՄեզ հիշատակ թողած կնոջական Հիսուսը—Լեոնարդո դա Վինչու աշակերտը...Ջիովաննի Բելտրաֆիոնվեշտասնամյա:

1937
ԻՄ ԱԴՈՆԻՍԻՆ
(Տասներկու տող)
Իմ էության, գոյության, կյանքի, դյութանքի՝Իմ խորհրդի՝ ի վերուստ հարուցված իմ մեջ, —Իմ հանճարի՝ եթե այն կոչված է կյանքի՝Իբրև պարգև երկնքի՝ կառուցվածքի պես, —
Իմ մարմնական ինքնության՝ սեռի, զառանցանքի, —Իմ արյան մուգ երանգի, սերմի՝ իմ մեջ հորդող —Իմ՝ ճաշակած եղկ հացի, նյութած հանցանքի, —Իմ բացիլյալ արյան < . . . >	նախորդող
Ի՜նչ որ տալու եմ սերմով՝ իմ զավակներին, —Գրով՝ գալիք սերընդին, — ինչ տվել եմ եսԿյանքում՝ իբրև մարդ, արու՝ կանանց, բոլորին, —< >
1937, հունիս
ԵՐԿՈԻ ՏՐԻՈԼԵՏ
I. Մայրամուտը…Մառ մորմոքում է մայրամուտը,Մահվան մոխիր է մովից մաղում,Մեռնում է մութը մթնշաղում, —Մառ մորմոքում է մայրամուտը: 
—Մտորումներս մահ են, մութ են,Մարխե մտքեր են միայն մխում, —Եվ մորմոքում է մայրամուտը.Մահվան մրուր է մաղում ...
26 — 28. V. 1937
***
Մառ՝ մորմոքում է Մայրամուտը —Ու մգլահոտ է մովից մաղում:
Մարում է մուժը մթնշաղում, —Մառ մորմոքում է Մայրամուտը...Մխում է մարգը: 
Մարդը: 
Մութը: 
—Մգլել է միրգը մեր մախաղում...Մառ մորմոքում է Մայրամուտը,Մուգ մգլահոտ է մովից մաղում...
1937
***
Մխում է մարխը: 
Մգլահոտ է:
Մարմանդ մրուր է մովից մաղում,Մառ՝ մորմոքում է մայրամուտը,Մառ մայրամուտը մթնշաղում: 
—Մտորումներըս մահահոտ են,Մտքերս մովն է մահվան մղում, —Եվ մորմոքում է մայրամուտը,Մառ մայրամուտը մթնշաղում...
1937
***
Մթնում է. մոտ է մայրամուտը.Մահվան մշուշ է մովում մաղում.Մեռնում է մովը մթնշաղում.Մթնում է: 
— Մոտ է մայրամուտը:
Մեռնող մի մոգ է մայրամուտը,Մահվան մրուր է միայն մաղում, —Մթնում է: 
Մահ է մայրամուտը —Մառ մգլահոտ է մթնշաղում...
***
Ի՞նչ ես ցանկացել դու, օ՛, ի՞նչ ես ուզել —Որ լոկ հավաքել ես մորմոքի հույզեր...
Ա՛խ, կամեցել ես երգով լոկ շնչել —Երգի՜ խնդություն ես դու լոկ անրջել...
Բայց, ա՛խ, քրքջացել է կյանքը երեսիդ, —Եվ երգը տվել է քեզ թույն միայն, սի՜րտ...
1937
ՄԱՅՐԱՄՈՒՏԻ ԵՐԳ
Կյանքը բերել է փորձանք ու անկում, —Միշտ համբերել ես դու, սիրտ իմ անքուն. —Միշտ ընդունել ես ամե՜ն թույն ու մահ, —Սի՜րտ, դու դատարկ ես և բարկ ես հիմա, —Ո՞ւր ես, քնքուշ իմ և քաղցըր կարոտ, —Խեղճ ցանկություն իմ — բազե՜ անկարող...
Մի՞թե փորձանք է մեր կյանքն անհընար, —Սին զառանցանք է — և կյա՜նք, և քնա՜ր...
3. VIII. 1937, Երևան
Ավ. ԻՍԱՀԱԿՅԱՆԻՆ
Որքան գնում — այնքան խոնարհ,Այնքան անհուն և այնքան ջերմԵս խոնարհում եմ քո առջևԵ՜վ սեր, և՜ սիրտ և՜ քնար:

Արրդեն ցնորք է անհնար՝Ունենալ երգ այնքան նաիվ,Որ հմայե երեխային,Եվ ծերունու սրտում մնա:

Սիրտդ կարող է վեհանալ,Որ անսալով նրա սրտին՝Երգ ես տվել ժողովրդին,Որ իր երգով անմահացա:

Ա՛խ, կուզեի ես ունենալԳոնե մի երգ այնքան ջերմին,Որ գրեի խուղիս որմին —Եվ նա հավետ այնտեղ մնար:

Եվ սերունդներ այսպես գայինԵվ կարդային խուղիս որմինՍրտիս միակ երգը ջերմին, —Եվ երգս այդ ես քեզ տայի:

1937. 27. IX. բանտ, գիշեր
ԹԱՐԳՄԱՆՈՒԹՅՈՒՆՆԵՐ



 --------------------------------------- 


Մաքսիմ Գորկուց
ՄՐՐԿԱՀԱՎԻ ԵՐԳԸ
Ծովի ալեհեր հարթության վրաԱմպեր է ահա կուտակում քամին,Ահեղ ամպերի և ծովի միջևՃախրում է հպարտ մրըրկահավը՝Թռչում է՝ մի սև կայծ՜ակի նման:
Մերթ ալիքներին թևով դիպչելով,Մերթ նետի նման ամպերին հասած՝Ճչում է նա չոր — և խինդ են լսումԱմպերը խիզախ թռչունի ճիչում:
Հնչում է ճիչում — փոթորկի ծարավ:
Ե՜վ զայրույթի ուժ, և՜ կրքի հրդեհ,Ե՜վ հաղթանակի հավատք են լսումԱմպերը նրա այդ ահեղ ճիչում:
Նվում են ձայերն ամպրոպից առաջ,Սուզահավերը նվում են նույնպես, —Սուզահավերին անհայտ է հավետԱնհուն հրճվանքը կյանքի պայքարի:
Գոռ որոտներից սարսում են նրանք:
Հիմար պինգվինը թաքցընում է խեղճ,Գիրուկ մարմինը ժայռերի խորքում…Եվ միայն հպարտ Մրըրկահա՜վն էՃախրում համարձակ, խիզախ և ազատԾովի ալևոր, ճերմակ փրփուրում:
Ավելի մռայլ ու ծանր են իջնումԱմպերը ծովի հարթության վրա,Եվ ալիքներն են երգում ու պարումԹռչելով դեպի որոտը պայթող:
Ցասման փրփուրում որոտն է թնդում,Ալիքներն են հորդ՝ վիճում քամու հե՜տ,Եվ ահա հանկարծ գրկում է քամինԱմպերի երամն անդուլ զրկանքով,Եվ շպրտում է ամեհի թափով,Վայրի բարկությամբ, ժայռերի վրա,Փշրում է, ցրում, դարձընում փոշիՆրանց զմրուխտե կույտերն ահագին: 
—Մրըրկահավը ճախրում է ճիչով,Կայծակի նման ամպերը ճեղքում —Պոկում է թևով փրփուրը ջրի,Ճախրում է ահա, ինչպես հզոր դև,Սև, անագորույն ոգի փոթորկի, —Եվ ծիծաղում է և խուլ հեկեկում...Որոտի ցասման, վրդովմունքի մեջՆա — զգայուն դև — վաղուց է արդենՀոգնություն տեսնում: 
— Համոզված է նա,Որ չեն պարուրի ամպերն արևին,Չե՜ն ծածկի ընդմիշտ, չե՜ն ծածկի, օ, ո՜չ: 
—Ոռնում է քամին... 
Որոտը թնդում...Կապույտ բոցի պես ամպերն են վառվումԾովի ալեկոծ անդունդի վրաԲռնում է ծովը կայծակի նետերնՈւ իր ահռելի ընդերքում մարում:
Կրակե կարմիր օձերի նմանԵ՜վ գալարվում են, և՜ կորչում ծովումԱյդ կայծակների ցոլքերը բոսոր:
— Փոթորիկն հիմա թինդով կպայթի...Դա խիզախ, հպարտ Մրըրկահավն էՃախրում սլացող կայծակների մեջ,Ահեղ, աղմըկող, հորդ ծովի վրա.Դա — հաղթանակի երգի՜չն է ճչում.— Թո՜ղ փոթորիկը ուժգնորե՜ն պայթի…
ԲԱԶԵԻ ԵՐԳԸ
Բարձր լեռներիԿատարը սողացԵվ պառկեց այնտեղ,Խոնավ քարափում,Գալարուն իժը՝Հայացքը ծովին:
Բա՛րձր արևն էրԵրկընքում շողումԵվ լեռներն էինՇոգ շնչում վերև,Եվ ալիքներըԶարնըվում էինՎարը՝ քարերին:

Իսկ ձորի միջովՎարը, խավարում,Սահանքն էր սահումԴեպի ծովը լուրթ,Զարկելով իրարՔարերն հատակի, —Փրփուրով պատած,Հզոր, ալեհեր,Կտրում էր լեռըԵվ ծովը թափվումԴժգոհ ոռնոցով:

Հանկարծ այն քարափն,Ուր իժն էր պառկել,Վերևից ընկավՎիրավոր բազեն՝Փշըրված կրծքով,Փետուրն արյունոտ:
Մի հատու ճիլովՆա ընկավ գետին —Եվ զարնըվում էրԱնզոր զայրույթովԱմրակուռ քարին...
Իժը վախեցավ,Ետ սողաց ճեպով,Հասկացավ սակայն,Որ կյանքին նրաՄնացել է լոկՄի քանի վայրկյան...Մոտ սողաց իսկույնՄեռնող թռչունինԵվ ֆշշաց ուղիղԱչքերին նրա.«Ի՞նչ է, մեռնո՞ւմ ես...».«Այո՜, մեռնում եմ, —Շշնջաց բազեն,Խորը շնչելով.— Ես լա՛վ ապրեցի...Ես բախտավոր եմ...Քաջ կռվեցի ես...Տեսա երկինքը...Դու չե՛ս տեսնի այնԵրբեք այնքան մոտ...»:
«Է՛հ, խե՛ղճ արարած,Ի՛նչ է երկինքը.Դատարկ տեղ միայն...Ո՞նց սողամ այնտեղ...Այստեղ ինձ համարԱվելի լավ է,Խոնավ ու տաք է»:

Այսպես իժն ասացԱզատ թռչունին,Ծիծաղեց հոգումՆրա անհեթեթՄտքերի վրաԵվ այսպես խորհեց.«Թռի՜ր թե սողա —Վախճանն հայտնի է...Բոլորս էլ վերջըԿըպառկենք հողում, —Ամե՜ն ինչ վերջըԱճյուն կդառնա»:
Բայց խիզախ բազենԹպրտաց հանկարծ,Կանգնեց մի փոքրԵվ շուրջը նայեց —Քարափին խոնավ:

Գորշ քարի միջովՋուրն էր թորում դուրս,Եվ հեղձուցիչ էրՔարափում խավար,Եվ գալիս էր գաղջ,Ծանր, լեշի հոտ:
Եվ ճչաց բազենԿարոտով, ցավով,Հավաքած բոլորԻրա ուժերը.— Օ՛, եթե երկինքՄեկ է՜լ թռչեի...Ես կըսեղմեիԹշնամուն կրծքիսԵվ... թո՜ղ հագենարԱրյունով իմ նա...Օ՛, երջանկությունԿռվի, պայքարի...Իսկ իժը խորհեց.«Երևի այնտեղԱպրելը այդքանԻրո՜ք որ լավ է,Եթե նա այդպեսԽոր հառաչում է...Եվ առաջարկեցԱզատ թռչունին. —«Դու է՜լ մոտեցիրԵզրին քարափիԵվ նետվիր ներքև —Գուցե թևերըդՔեզ բարձրացընեն,Եվ կապրես կրկինԴու մի քիչ և՜ս,Քո վեհ տարերքում»:

Եվ հառնեց բազեն,Եվ, խենթ ճչալով,Գնաց եզերքը ճանկերը խոնավՔարին քսելով:
Եվ մոտեցա ՜վ նա,Պարզեց թևերը,Շնչեց կրծքո՜վ ողջ,Բացեց աչքերը —Եվ գլորվեց վա՜ր:
Եվ, ինչպես քարը,Սահելով ներքև,Արագ ընկնում էր,Կոտրում թևերը,Եվ կորցընում էրԻր փետուրները...Ջրի ալիքըԳրկեց մարմինը,Եվ լվանալով նրա արյունը,Փրփուրով պատածՄղեց դեպ ծովը:
Իսկ ալիքներըՏխուր հառաչովԶարնըվում էինՉոր քարերին ա՜յն.Եվ չէր երևումՆրա մարմինըԾովի անսահմանՏարածության մեջ…Քարափում պառկածԽորհում էր երկարԻժը թռչունիՎախճանի մասինԵվ սիրո մասինԴեպի երկինքը...Եվ ահա նայեցԴեպի հեռո՜ւն նա,Որ հար շոյում էՄեր հայացքներըԲախտի երազով:
«Իսկ ի՞նչ էր տեսնումՄեռնող այն բազենԱյդ անապատումԱնտակ ու անեզր...Ինչո՞ւ են նրանք,Մեռնելով հավետՀուզում հոգին մերԻրենց սիրո՛վ այդ՝Դեպի թռիչքը,Դեպի երկինքը...Ի՞նչն է պարզ այնտեղ...Չէ՞ որ կարող եմԵս ի՜նքս իմանալԱյդ ամենը — գեթՄի փոքր պահովԵրկինք թռչելովԱսաց և արավ:
Ոլորված, որպեսՓայլուն մի օղակ՝Որ նրանց հետևԹռավ առա՜ջ նա —Եվ արևի դեմՓայլեց, ինչպես միԲարակ ժապավեն:
Սովալու համարԾնվածը — թռչել,Օ՛, անկարո՛ղ է...Մոռանալով ա՜յս...Ընկավ քարի՜ն նա,Բայց չփըշրվեց.Այլ ծիծաղե՛ց լոկ.«Ահա՜ թե ո՞րն էԵրկինք թռչելուՀիմար հաճույքը.Ընկնելու մե՜ջ է...Հիմա՛ր թռչուններ...Հողին անընտել,Ձանձրացած այնտեղ,Նրանք ձգտում ենԴեպի երկինքը —Եվ կյա՜նք են փնտրումԱնապատում տո՜թ:
Այնտեղ — դատարկ է.Այնտեղ լույս շա՜տ կա,Բայց չկա այնտեղՈւտելիք, չկաԿենդանի մարմնիՀամար հենարան:
Էլ ինչի՞ է այդՀպարտությունը...Էլ ինչի՞ է այդՀանդիմանանքը...Նրա համա՜ր է, որԾածկեն նրանովԻրենց տենչերիԽելառ ընթացքը,Որ նրանց հետևՔողարկեն իրենցԱնպետքությունըԱյս կյանքի համար...Հիմա՛ ր թռչուններ...Բայց չե՜ն խաբի ինձԱյլևս նրանցԽենթ զրույցները…Ես ի՜նքս գիտեմԱմե՛ն ինչ հիմա,Ես ինքս արդենՏեսա երկինքը...Վե՜ր ճախրեցի եսԵվ չափեցի՜ այն,Տեսա անկումըԲայց չմեռա՜ ես,Այլ ավելի՜ եմՀավատում ի՜նքս ինձ…Թող նրանք, ովքերՉեն սիրում հողը —Ապրեն սուտո՜վ լոկ —Ես գիտեմ հիմա ճշմարտությունը —Եվ նրանց կոչինՉե՜մ հավատում ես:
Հողի ծնունդ եմ —Հողո՜վ կապրեմ ես»:
Եվ կծկըվեց նաՊիրկ՝ քարի վրա՝Իրենով հպարտ: 
—Փայլում էր ծովըՎառ լույսերի մե՜ջ,Եվ ալիքներըԶարնըվում էինԱփերին ահեղ:
Նրանց որոտումԹնդում էր երգըԲազեի մասին:
Եվ դողում էինԺայռերը նրանցՀարվածներից գո՜ռԵվ երգից նրանց. —«Խոլ — խիզախներիԽենթությանը վեհԵրգում ենք փա՛ռք մենք:
Խոլ — խիզախներիԽենթությունը վեհ —Օ, ա՜յս է ահաԿյանքի իմաստը...Օ, քա՜ջ բազե, — դուԿռվում քո դաժանՈսոխների՜ դեմԵղար արնաքամ…Բայց կգա օրըԵվ քո արյունիՎառ կաթիլները՝Կայծերի նման՝Կըբռընկվեն մերԿյանքի խավարումԵվ բազմաթիվ քա՜ջՍրտեր կըվառենԾարավով լույսիԵվ ազատության:
Թեկուզ մեռար դու,Բայց երգերում քաջԵվ հոգով արիՈւ խիզախ մարդկանց —Ընդմիշտ կլինես,Պայծառ օրինակ,Հպարտ օրինակ,Խոլ — խիզախներիԽենթությանը վեհԵրգում ենք ե՜րգ մենք...«:

ՎԱԼԱԽԱԿԱՆ ԼԵԳԵՆԴ
Անտառում ապրում էր փերին,Գետում լողանում էր անվերջ.Մի անգամ անզգույշ գտնըվեց —Եվ ընկավ ձկնորսի թոռի մեջ:
Ձկնորսները խիստ վախեցան,Բայց այդտե՜ղ էր պատանի Մարկո՜ն,Նա գրկեց փերուն համարձակ,Սկսեց համբուրել կրքոտ:
Իսկ փերին, ճկուն ճյուղքի պե՜ս,Թևերում նրա գալարվում էր,Նայում էր Մարկոյին անվերջԵվ ինչ-որ բանի ծիծաղում էր—Ամբողջ օրը գուրգուրեց Մարկոյի՜ն,Բայց իջավ գիշերը հենց —Չքացավ ծիծաղկուն փերին,Մարկոյի հոգին տխրեց...Զօր-գիշեր Դանուբի ափերինԹափառում, կանչում է Մարկոն հե՜ք,Հառաչում է. «Ո՞ւր է փերին»:
Ալիքներն ասում են. «Չգիտե՜ք»:
Բայց ճչաց նա նրանց. «Խաբո՜ւմ եք,Ինքնե՜րդ եք նրա հետ պարում...»Եվ նետեց իրեն հիմարըԴանուբի մեջ, որ գտնի փերուն:
Լողանում է փերին Դանուբում,Ինչպես և Մարկոյից առաջ,Իսկ Մարկո՜ն էլ չկա... 
Բայց, տեսե՜ք —Իր մասին գոնե ե՜րգն այս մնաց...………………………………………..Իսկ դուք աշխարհում կապրեքՈրդերի նման կույր ու սին, —Ձեր մասին ո՜չ զրույց կասեն,Ո՜չ երգեր կերգեն ձեր մասին:

ԱՂՋԻԿԸ ԵՎ ՄԱՀԸ
I
Դառնում է արքան պատերազմից:
Գնում է — զայրույթից դողում է:
Լսում է — թփի հետևիցՄի աղջիկ ծիծաղում է:
Ահեղ կիտելով հոնքերը դեղինԱրքան մտրակեց ձիուն՝ փնչալով,Հարձակվեց վրան, ինչպես փոթորիկ,Եվ գոռաց՝ զրահը ցնցելով.— «Ի՞նչ ես դու», — գոռաց նա չար ու կոպիտ,«Ի՞նչ ես դու, աղչի՛, ցցել ատամներըդ.Կործանեց, հաղթեց ինձ թշնամին,Իմ ամբողջ զորքը կոտորվել է,Գերի է ընկել շքախումբըս ողջ,Գնում եմ ահա, որ նոր զորք բերեմ.Ես — արքան եմ քո, սիրտըս — վիշտ ու ոխ, —Հիմար ծիծաղըդ ես ո՞նց համբերեմ»:

Շապիկը կրծքին շտկելով հազիվ՝Աղջիկը ասաց արքային զազիր,— Ես խոսում եմ, տե՜ս, հետն իմ սիրածի, —Տե՜ր-արքա, դու, լավ է — հեռացի՜ր: 
—Արքաների հետ խոսելու համարՍիրողը ե՞րբ է ժամանակ ճարում.Երբեմն սերը վառվում է արագ,Քան մոմն՝ աստուծո պայծառ տաճարում:

Մոլեգնեց արքան բարկությունից չար,Հրաման տվեց իր խմբին խոնարհ.«Զնդան նետեցե՜ք այս լիրբ աղջըկան,Կամ, լավ է, իսկույն խեղդեցեք նրան»:

Ծամածըռելով մռութները հեզ՝Արքայի մարդիկ թափվեցին վրան,Շրջապատեցին չար դևերի պես —Մահին հանձնեցին դժբախտ աղջըկան:

II
Լեցուն է մահը միշտ չա՜ր հույզերով,Բայց այդ օրը նա փոխվել էր ասես,Չէ որ գարնանը սերմերը սիրոՈւռչում են անգամ այդ պառավի մե՜ջ:
Ձանձրալի է հար նեխած մսերումՈչընչացնել հիվանդություններ.Երբեմն ուզում ես ապրել անօգուտ,Ամեն մի րոպեն մահով չընդունել:
Բոլորը նրան տեսնելու պահինԶգում են միայն սարսափ անիմաց.Ձանձրացել էր նա մարդկային ահից,Թաղման ծեսերից, փոսերից այն բաց:
Զբաղված գործով անշնորհակալԱյս կեղտոտ ու մութ աշխարհի վրա —Իր գործն հմտորեն կատարում է հար —Բայց ավելորդ են համարում նրան:
Վիրավորիչ է, իհարկե, սա քիչ.Բարկանում է մերթ մարդկանցից նա է՜լ,Եվ, բարկանալով, տանում է կյանքիցՈ՜չ նրանց հաճախ, ում պե՜տք է տանել:
Է, սատանայի՞ն սիրի նա գուցե,Անհագուրդ շնչի դժոխքի հրով,Հեկեկա սիրով ցավից ու խոցից,Նրա հետ մեկտեղ արբենա սիրով...
III
Աղջիկը՝ կանգնած Մահի առաջին՝Սպասում է հարվածին Մահի:
Փնչում է Մահը, — խղճում է զոհին. —— «Ինչքա՛ն էլ ջահե՜լն է, նայի՜ր...Ի՞նչ ես արքային ասել կոպտաբար.Սպանեմ պիտի քեզ դրա համար...»
— Օ, մի՜ բարկանա, — աղջիկը ասաց.Ինչո՞ւ ես իզուր բարկանում վրաս.Առաջին անգամ համբուրում էր ինձՍիրածս թփի կանաչ հովանում,Իսկ արքան — փախչում էր պատերազմից…Ի՛նչ արքա, ի՛նչ բան — այդ լույս վայրկյանում
Դե, ես էլ ասի արքային, նրան.Հեռացի՜ր, արքա՜, այստեղից: 
—Լա՜վ էի ասում, կարծես թե, — սակայնՏես ինչքա՛ն եղավ անտեղի...
Էհ, Մահից գիտե՜մ, ազատում չկա.Մեռնելո՜ւ եմ, գիտե՜մ, չըսիրած, —Բայց ամբողջ հոգով խնդրում եմ ո՛վ Մահ, —Թույլ տուր, որ մեկ է՜լ համբուրեմ նրան...
Տարօրինակ էր զրույցն այս Մահին.Ո՞վ է Մահվանից նման բան ուզում.Մտածեց էլ գործ կըմնա իրեն,Թե չհամբուրվեն մարդիկ աշխարհում...
Եվ, տաքանալով արևի ներքո,Մահն ասաց՝ մոտիկ կանչելով օձին.«Գնա՜, համբուրվի՜ր — և ե՜տ եկ շուտով.Գիշերը՝ քոնն է, կըսպանեմ — լուսին»:

Եվ նստեց քարին: 
— Օձը ժանիքո՛վ իրՄահվան գերանդին է լիզում:
Աղջիկը բախտից հեկեկում է,Փնչում է Մահը. — «Դե գնա՜, դե՜, շո՛ւտ»:

IV
Գարնան արևով քնքուշ տաքացած,Մահը արձակեց տրեխները հին,Հենվեց չոր քարին — և խորը քնեց:
Եվ վատ մի երազ այցելեց Մահին:

Իբրև Կայենը, ծնողը նրա,Իր թոռանթոռի չար Հուդայի հետ.Երկուսն էլ զառամ, — ելնում են լեռը,Երկու իժի պես սողում են կամաց:

— «Տե՛ր», — հառաչում է — մռայլ Կայենը,Երկինք նայելով մարած աչքերով.«Տե՛ ր», — հայցում է չար Իսկարովտացին՝Աչքերը հողից չըբարձրացնելով:

Վերը, ամպի մեջ, լույս լեռան վրաՏերն, ընկողմանած, կարդում է մի գիրք.Վառ աստղերով է այդ գիրքը գրված,Մի էջն է նրա Ծիր-Կաթինն անհուն:

Կանգնած է վերը Հրեշտակապետն՝Ըսպիտակ ձեռքում — կայծակների խուրձ,Ուղևորներին ասում է նա խիստ.— «Հեռացե՛ք, — աստված ձեզ չի ընդունի»:

— «Միքայե՜լ, — տխուր հայցում է Կայենն.Մե՛ծ է հանցանքս աշխարհի հանդեպԵ՜ս ծնեցի կյանքն ըսպանանողին,Ե՜ս եմ հայրն ըստոր, անիծյալ Մահի»:

— «Միքայե՛լ» — տխուր ասում է Հուդան, —Գիտեմ՝ Կայենից հանցապա՜րտ եմ ես,Քանզի մատնեցի գարշելի ՄահինԼույսի պես պայծառ սիրտը աստուծո»:

Եվ աղերսում են նրանք երկուսով.
— «Միքայե՜լ, — տերը մեզ մի խո՜սք միայնԹող մի խոսք ասի, թող խղճա լոկ մեզ —Չէ՞ որ ներումն մենք չենք աղերսում»:

Հրեշտակապետն ասում է կամաց.
«Երիցս արդեն ասել եմ նրան.Երկու անգամին նա ոչինչ չասաց,Երրորդ անգամին նա խիստ բարբառեց.
— Իմացի՜ր քանի դեռ Մահը կյանքումԿործանում է շունչ ու ծիլ կենդանի —Չի՜ք ներում նրանց — Կայեն-Հուդային»:

Այստեղ Մատնիչն ու ԵղբայրասպանըՏխուր ոռնացին ու հեծկլտացին,Եվ, գրկած իրար, գլորվեցին ցած՝Լեռան ներքևի ճահիճը նեխած:

Իսկ մութ ճահիճում հրճվում են, խաղումՄարդակեր դևեր ու սատանաներ —Եվ թքում են բութ նրանց երեսինՃախճախուտային կապույտ կրակներ: 
—
V
Մահը արթնացավ կեսօրին մոտիկ:
Նայում է — աղջիկը չի եկել դեռ:
Փնչում է քնկոտ, «Տե՛ս անամոթին, —Գիշերն, արի տես, խիստ կարճ է եղել»:

Քաղեց մի հասած արևածաղիկ,Հոտոտեց, հրճվեց արևի ներքոԴիտելով ծաղկած ծառերի դեղինՏերևներն՝ ասես դարձած ոսկեգույն:
Եվ արեգակին նայելով — հանկարծԵրգեց նողկալի իր ձայնով հանգած. —
— Մարդիկ՝ ձեռքով չարաղետ՝Մերձավորին սպանում —Եվ թաղում են, և երգում.«Ի վերին Երուսաղեմ»:

Չեմ հասկանում ես ոչինչ,Բռնակալը իր ձեռքովՍպանում է մարդկանց միշտԵվ միշտ թաղում — նո՜ւյն երգով:

Ազնիվ է թե ավազակ —Հենց որ ուզում են թաղեն,Նո՛ւյնն են երգում շարունակ.— «Ի վերին Երուսաղեմ»:

Հիմարի թե ստորի,Հենց որ ձեռքով իմ քաղեմ —Երգում են միշտ բոլորին.«Ի վերին Երուսաղեմ»:

VI
Նա երգը երգեց և խիստ դժգոհեց.Անցել է արդեն ժամ ու ժամանակ —Իսկ Աղջիկը դեռ չկա, չի՜ գալիս.Սա — վատ է. Մահը — չի՜ սիրում հանաք:

Դառնալով դժնի ու չար առավել —Հագավ Մահը իր տրեխները հին,Եվ, հազիվ իջավ լուսնկա գիշեր —Ճանապարհ ընկավ ամպի պես մթին:

Քիչ գնաց — մեկ էլ տեսնում է ահա.Ցողապատ, դալար թավուտի ներքոՆստած էր գարնան դիցուհու նման,Աղջիկը՝ շաղած լուսնյակի ցոլքով:

Վաղ — գարնանային հողի պես տկլոր՝Բացված է նրա կուրծքը անամոթ,Եվ թավ, մետաքսյա մաշկի վրա, խոր,Աստղերն են փայլում համբույրների տոթ:

Աստղերի նման կուրծքն են զարդարումԳիրգ ստինքների պտուկները հուր,—Եվ, աստղերի պես, աչքերն են նայումՎեր՝ Կաթին-Ծիրի ճամփեքին մաքուր:

Կապույտ ստվերներ աչքերի տակին,Երթերը — կարմիր վերքերի նման,Գլուխը դրած նրա ծնկներինՀոգնած, հագեցած նիրհել է տղան:
Նայում է Մահը — և բոցը քենիՄարում է դանդաղ իր դատարկ գանգում:
«Եվայի նման այդ ի՞նչ ես էլիԹաքնըվել աստծուց խոտի արանքում»:

Երկընքի նման մարմնով իր լուսեղԻր սիրած տղին ծածկելով Մահից —Պատասխան տվեց Աղջիկը խիզախ.« — Սպասի՜ր մի քիչ, դեռ մի՜ հայհոյի,Աղմուկ մի հանի, մի դիպչի սրան,Մի՜ հնչեցրու գերանդին քո սուր.Կըգամ. կըմտնեմ իսկույն գերեզման —Միայն թե սրան — երկար կյա՜նք դու տուր:
Մեղավոր եմ ես, չեկա ժամկետին,Կարծում էի, որ — դու շա՛տ ես մոտիկ,Թո՜ւյլ տուր սիրածիս ես գրկեմ էլի —Կյանքը նրա հետ շա՛տ է ցանկալի...Նա էլ-լա՛վն է շատ. նայի՜ր՝ հուրհուրանԻնչպիսի՛ չքնաղ, ինչպիսի՛ վսեմՀետքեր է թողել նա կրծքիս վրա.Տես՝ կակաչներ են կրակե ասես...»
Մահն, ամաչելով, կամաց ծիծաղեց.«... — Արևի հե՛տ է համբուրվել ասես...Բայց — մենակ դու չե՜ս իմ հոգսը կյանքում.Շատերի՜ն պիտի ես մահ տամ ու քուն.Ես ժամանակին լա՜վ եմ ծառայում,Գործ շատ կա, իսկ ես — զառամ եմ արդեն.Ամեն մի վայրկյան ինձ թանկ է կյանքում —Հավաքվի՜ր, աղջի՛, ժամանակն է, դե՜...»
Պնդում է աղջիկը. —« — Իմ սիրածը ինձԵրբ գրկում է — էլ ո՜՜չ երկինք, ո՜չ հող.Լցվում է հոգիս կարոտով աննինջ,Վառվում է իմ մեջ երկնային մի շող...Էլ սարսափ չկա գալիքի հանդեպ,Ո՜ չ մարդ է էլ պետք, ո՜չ երկինք անհուն.Մանկան պես — խինդը իրենո՜վ է խենթ,Եվ իրենո՜վ է սերը հիանում...»
Լսում է Մահը, մտածկոտ ու սև, —Էհ, ո՞նց կասեցնի այս երգը անվերջ...Չի՜ք աստված կյանքում — արևից վսեմ,Չի՜ք կրակ — սիրո կրակից անշեջ...
VII
Լուռ է Մահը, իսկ զրույցներն աղջըկաՀալում են չոր ոսկորները նրա հին,Մերթ սառեցնում և մերթ կիզում են նրան,—Ի՞նչ պիտի տա Մահու սիրտը աշխարհին:
Մահը — մայր չէ, բայց կի՜ն է նա և նրաՍի՜րտն էլ անշուշտ մտքից ուժեղ է և խիստ.Իր մութ սրտում կան բողբոջներ հուրհուրանԿարոտանքի, վրդովմունքի և խղճի:

Նրանց, ում նա սիրում է խոր իր սիրով,Ում սիրտը որ չոր կարոտով է լեցուն —Գիշերները նա որպիսի՛ կարոտովՄե՛ծ հանգըստի զրույցներ է շշնջում:

«Էհ, ի՛նչ, — ասաց Մահը. — Հրա՛շք թող լինի.Թույլ եմ տալիս — ապրի՜ր, ապրի՜ր դու, միայնՄիայն թե ես ընդմիշտ քեզ մոտ կլինեմ,Սիրո կողքի՜ն ես կլինեմ հավիտյան...»
Այդ օրվանից սերն ու մահը, ինչպես քույրեր,Միասին են շրջում կյանքում մինչև հիմա,Սիրո հետքից Մահն է քայլում քայլով երեր,Սուր գերանդին ուսին, միջնորդ կնոջ նման: 
—
Քայլում է նա, իր քրոջով հմայված հա՜ր —Եվ ամենուր, թաղման ծեսին, թե հարսանքին —Նա անդադրում, անշեղորեն կերտում է վառԽինդը սիրո և բերկրությունը կյանքի:

ԲԱԼԼԱԴ ԿՈՄՍՈԻՀԻ
ԷԼԼԵՆ ԴԵ ԿՈԻՐՍԻԻ ՄԱՍԻՆ
Հայտնի՞ է Ձեզ արդյոք, որ ողջ Բրետանում,—Ուզում ես՝ հարցրու լույսին, —Չկա ավելի գեղեցիկ մի կին, քանԿոմսուհի Էլլեն դե Կուրսին:

Այն ամենը, որ լինում է կյանքում —Մենք պետք է տեսնենք ու լսենք, —Դրա համա՜ր էլ, աստըծո կամքով,Աչքեր և ականջներ ունենք:

Դղյակից սահում է կարապի նմանԵվ դեպի կամուրջն է նա գնում:
Մի մուրացիկ է հանդիպում նրան,Իսկ վերից — արևն է նայում:

Բայց երբ պատահում է, որ մեր աչքըՉափից ավելի է սուր —Նշանակում է, որ ԱրարիչըՈւզում է տանջել մեզ իզուր:

Չբարձրացնելով աչքերը սիրող —Գնում է նրա հետևիցՋահել մանկլավիկը, ինչպես և սիրունՇնիկը չքնաղ մադամի:

Մենք գիտենք — շունը հաճախԴառնում է ազնիվ բարեկամ.Հաճելի է սիրել շնիկին.Չի խանդում ոչ ոք նրան...
Ձեզ կասեմ, որ այդ մուրացիկըՋահել էր, թիկնեղ, գեղեցիկ,Եվ կույր էր բայց մի՞թե կույրըՏիկնոջ ուշադրության արժանի չի ...
Նախանձում է տեսնողին միշտ կույրը,Բայց եթե նա իմանա՛ր,Թե սրտում մեր ինչքա՛ն մթություն ենքՄենք պահում — և սև, և խավար:

Թպրտաց սիրտը կոմսուհու, սրտո՜ւմ այդՍերը բնակվում էր միշտ: 
—Կոմսուհին նայեց մուրացկին անթարթ,— «Արժանի է սիրո, օ, ճի՜շտ»:

Ամե՜ն ոք սրտի խոր խոհեր ունի.Օձը, առյուծը և դո՜ւք, —Բայց ո՞վ այդ խոհերը գիտե,Եվ գիտե՞ս դու քոնն արդյոք...
Կոմսուհին ասում է մուրացկին. « — Լսի՜ր,Կոմսուհի Էլե՜ նն է դիմում քեզ.Ցավ է պատճառում ինձ քո մութ հոգին.Ինչպե՞ս ամոքեմ նրա վիշտը ես»:

Երբ զգում ես դու, քո սրտումՄեղրի կամ թույնի կուտակումն առատ —Տո՜ւր մերձավորիդ ավելցուկն իսկույն.Ինչի՞դ է նրա տենդը հորդառատ:

— «Մադա մ, — ասում է մուրացիկը հեզ.Իմ թանկագի՜ն մադամ, —Իմ ամբողջ կյանքի օրերը սևՁեր մի համբույրի՜ն ես կտամ»:

Լույս-ճշմարտության կարոտով վառվածԱյնքա՜ն ես ագահ այն ուզում,Որ սիրում ես քո սուտը հնարած,Ինչպես ճշմարտություն մի սուրբ:

— «Սիրելի՜ս, դու քիչ այն կո՜ղմը նայիր,Ասաց կոմսուհին ծառային, —Բարի աստծու փառքի համար եսՀեզությունս չե՜մ խնայի»:

Կինն էլ աշխարհում — ամեն ինչի պես —Խաղալիք է աստուծո ձեռին.Լա՜վ է — մտածենք մանկիկների հե՜զ,Թիթեռնիկների, ծիտերի մասին:

Գրկում է կույրը հպարտ կոմսուհուն,Հպում է շրթերը շրթերին, —Մշուշվում է կոմսուհու հայացքը,Խոնարհվում է իրանը նրբին:

Օ, այրե՜ր, — կեցցե երջանկությունը:
Թող թեկուզ լոկ մի պահ տևի: 
—Երջանկության մեջ իմաստությո՜ւն կաԲոլոր գրքերից ավելի՜ :

Այստեղ կոմսուհու հպարտությունըՀաղթեց կրքերին նրա վես.Եվ հրամայեց մանկլավիկին նա.— Էժե՜ն, օ, մանկի՜կըս, չընայե՜ս:

Մեր ոսոխները — պահն ու սատանան —Աշխարհում հաղթում են միշտ մեզ.Անպարտելի է Ժամը փորձության. —Ուրեմն դու քեզ չտանջե՜ս:

Հետո, հագեցած ոտքի կանգնելով,— Սպանի՜ր, — ասաց ծառային.Եվ ուրախությամբ այդ տղան սիրողՈսոխին իր հանձնեց սև մահին:

Ով խմում է սերն ու խանդը կիզողՄիևնույն այրող բաժակից, —Անխուսափելի խմելու է նաՎրեժի հեղուկը կարմիր:

Խոնավ շրթերը սրբելով նազով,Կոմսուհին ասաց Հիսուսին.— Քե՛զ ընծայեցի, դրախտի արքա.Իմ մաքրությունը լույսի...
Թե ո՞ւր է փչում, ո՞ր կողմը, քամին —Մեզ դաշտի ցողունն է ասում, —Բայց աստված ինքն էլ չգիտե երբեք.Թե կինը ի՜նչ է ուզում:

Եվ մանկլավիկին նա հեզ հարցըրեց.— Ճի՞շտ չէ, որ բարի եմ ես շատ…Էլ ինչո՞ւ ես լալիս, սիրելի՜ս.Գնանք տուն, ժամանակն է արդ...
Ծնվում է սերը, ինչպես բոց, արագ, —Եվ մենք այրվելով նրանում,Դառնում ենք ինքնե՜րըս կրակԳեղեցի՜կ, և վառ, և անհուն: 
—
Չպատասխանեց ծառան կոմսուհուն.Արցունքը միայն նա սրբեց,Բայց հառաչանքը իր անհունԷտյենը, ավա՛ղ, չզսպեց:

Բաշխում ենք մենք կյանքը շռայլՉէ՞ որ ամենքըս կյանքումԲերում ենք ծիծաղ մի քիչ վառ —Եվ մի սիրտ լիքը արցունք:

Կոմսուհին իր սև հոնքերը կիտեցԵվ, ճիչը զսպելով հազիվ —Իր մանկլավիկին կամուրջից նետեցԴեպի ջրերը փոսի:

Եթե մենք խստագույնս դատենքԲոլորին, ով արժանի է դատի —Երջանիկ չե՛նք լինի մենք,Բայց աշխարհը դատարկվի պիտի:

Եվ կրկին իր կապույտ աչքերըԷլլենը դեպ երկինք հառեց.Եղիր դատավո՜ր, ինձ, տե՜ր իմ,Բայց արդար եղի՜ր, ինչպես ես:

Մենք գիտենք. — գեղեցիկ կանանցՄեղքերը — հանաքներ են քնքուշ.Իսկ — այնքան բարի՛ է աստված,Այնքան հե՛զ է նա և զգույշ...
Գիշերը կոմսուհին, աբրային կանչելով,Պատմեց իր մեղքերը բոլոր,Եվ — քավեց իր այդ մեղքերը բոլորԼոկ հիսուն լուի հանձնելով:

Ինչ որ պատահում է կյանքում —Մենք պետք է տեսնենք ու լսենք,Դրա համար էլ, աստուծո կամքով,Աչքեր և ականջներ ունենք:

Այս ամենը — հար գաղտնի կըմնար,Այս մասին ո՞վ կասեր մեզ, —Բայց — աջհամբույրի գումարում հանկարծԻնը կեղծ դրամ պատահեց...
Բայց երբ պատահում է, որ մեր աչքըՉափից ավելի է սուր —Նշանակում է ԱրարիչըՄեզ չարչարել է ուզում:

Եվ ահա, բաշխելով այդ կեղծ դրամներըԻր հոտի ծուխերին աղքատ —Աբբահայրը պատմեց այս քնքուշ բաներըԵվ տվեց մեզ — չքնաղ մի բալլադ:

Տանջալից են սրտի ցավերըԵվ հաճախ — չի՜ք բուժում նրանց. —Այնժամ զվարթուն հանաքո՜վ ենքՄենք բուժում ցավերն այդ անանց:

ԻՄ ԹԱՆԿԱԳԻՆ ԲԱՐԵԿԱՄ
ԼՈԻԻՋԻ ՑԱՊԵԼԼԻԻՆ
Ինչպես կայծերը ամպի սև ծիլում —Միայնակ ենք մենք օվկիանում կյանքի.Բայց մենք — գալիքի հունտերն ենք կյանքում,Մենք — կրակնե՜րն ենք պայծառ գալիքի: 
—
1934
Վ. Գյոթեից
ԳԻՇԵՐ
Գոթական նեղ, բարձրակամար սենյակում Ֆաուստը տագնապահար նստած է իր փափկաթոռում՝ գրակալի առջև
Ֆաուստ
Ախ, ուսեցի ես փիլիսոփայություն,Եվ բժշկություն, և իրավունք,—Իբրև աշակերտու՝ սերտեցի նաևԱստվածաբանություն խոսք և սկզբունք, —Եվ կանգնած եմ արդ անօգ, շվարած,Եվ ո՜չ խելացի, քան էի առաջ:
Դարձա ես մագիստր, և դոկտոր դարձա —Տասերորդ տարի՜ն է ահաԱշակերտներիս այս կողմ ու այն կողմՔշում եմ, ինչպես մի անիմաստ հողմ —Եվ տեսնում եմ՝ ճիշտ գիտություն չկա...Լոկ սիրտըս է դառնում մոխիր անզգա: 
—Թող լինեմ գիտուն, քան բոլոր անխիղճՄագիստրոսներն ու տերտերները դինջ,Թող լինեմ ազատ նախապաշարքից,Թող չվախենամ ահից ու չարքից —Բայց և ես չունեմ խինդ հնարավոր,Չեմ տեսնում նաև ճշմարտություն խոր,Չեմ տեսնում, որ ես կարող եմ ուսելՈւրիշներին միտք, ու ընթացք, ու սեր: 
—Այլև ընչազուրկ եմ կյանքով իմ ողջ —Ո՜չ փառք եմ շահել, ո՜չ պատիվ, ո՜չ փող:
Այդպես և՜ շունը չէր կամի ապրել, —Ահա թե ինչո՞ւ մոգության տրվելԵվ ձգտում եմ, որ ոգիներն անխոն:
Բաց անեն իմ դեմ նյութի, բնությանԳաղտնիքները ողջ...Որ ես, քրտնաթոր, աշակերտներիսՉստեմ հենց այն, ինչ անհայտ է ինձ...Որ ինքս ըմբռնեմ բնության ներքինԿապը ընդհանուր, գաղտնիքը բոլոր, —Որ ճշմարտություն քարոզեմ ես խոր,Եվ ոչ թե բառեր անիմաստ ու սին...
Օ՛, լուսին, եթե քո լույսը պայծառԴու վերջին անգամ թափեիր վերիցԻմ վշտի վրա, որ տանջում է ինձԱյս մութ սենյակում, այս խցում խավար:
Իմ հին թղթերի, գրքերի վրա,Կրկին դու, տխուր, փայլում ես ահա:
Ախ, եթե չքնաղ ցոլքերիդ ներքոԵս թափառեի լեռների գրկում,Ոգիների հետ ճախրեի վերում,Թողեի թեթև լո՛ւյս հովիտներում,Եվ, խուսափելով գիտության թույնից —Քո պայծառ ցողով սրբեի ես ինձ...
Ավա՛ղ, բանտում եմ ես հին դարձյալ,Իմ հին որջում եմ այս անիծյալ:
Աստ լույսն արևի հազիվ է հասնումԱպակիների միջով գույնըզգուն:
Հին դարակներում՝ գրքեր ամենուր,Մինչև սենյակիս առաստաղը մութՊառկած են ահա — փոշու և անգուՃիճուների կուր:
Տաշտիկների և շշերի մի շարքԿորցըված փոշում մնում են անկարգ.Օ, ա՞յս է արդյոք քո աշխարհը հար —Եվ այս է, որ դու կոչում ես աշխարհ: 
—
Եվ զարմանո՞ւմ ես դու դեռ, թե այդԻնչո՞ւ է սիրտըդ այդքան տխուր —Այդ ի՞նչ կարոտ է, անհուն ու խոր,Որ հալածում է քեզ անընդհատ:
Ախ, փոխարեն ողջ լույս բնության,Որ խինդի համար տրված է մեզ —Շրջապատել ես, նայի՜ր, դու քեզԿմախքով, մռայլ շնչով մահվան...
Փախի՜ր: 
Դո՜ւրս: 
Դեպի ազա՛տ աշխարհԵվ մի՞թե դիրքն այս խորախորհուրդ,Որ Նոստրադամն է գրել մի օր —Քեզ չի՞ ավետի ուղի մի այլ:
Աստղերի վազքը կհասկանաս,Երբ բնությունը քեզ հետ խոսի,Անհուն զորություն քո մեջ կզգաս,Երբ ոգիները քեզ հետ խոսեն...Եվ ոգիները քեզ կլսեն.Չոր մտքով երբեք դու չես գտնիԱյս սուրբ Գրերի միտքը գազանի:
Ձե՜զ, ձե՜զ եմ դիմում, ոգինե՜ր ջինջ, —Ձա՜յն տվեք, եթե լսում եք ինձ: 
—
1936
Գրենտխեն
(մենակ)
Հանգիստըս կորել էԵվ սիրտս է — հեք, —Չեմ գտնի նրա՜ն եսԵրբե՜ք, երբե՜ք: 
—
Եվ ուր չկա՜ նա —Դագաղ է ինձ, —Ամբողջ աշխարհն էԹույն ու թախիծ: 
—
Իմ խեղճ գլուխըՄթնել է հար, —Իմ խեղճ ոգի՜ն էլԾանր ու խավար: 
—
Հանգիստըս կորել է,Եվ սիրտըս է — հեք,—Չեմ գտնի նրա՜ն եսԵրբե՜ք, երբե՜ք: 
—
Նրան եմ հսկո՜ւմ եսԼոկ պատուհանից —Նրա համա՝ր եմԵլնում լոկ տանից:

Հասակը բարձր էՔայլվածքն — հաստա՜տ —Ժպիտը տիրող է,Հայացքը — սա՜ստ, —Եվ իր խոսքերը,Եվ ձայնը՝ հաղթ…Ձեռքի հպումը,Համբույրը, ախ…
Հանգիստ չունե՜մ ես,Տանջվում եմ, հեք, —Չե՜մ տեսնի նրա՜ն էլԵրբեք, երբեք…
Նրա՜ն է կուրծքըսՁգտում ընդմիշտ, —Գրկել նրան — ուՀանգչել անվիշտ...Համբուրել նրան,Կուզեի լոկ —Նրա համբույրումՄեռնել անհոգ...
1930
Ա. Ս. Պուշկինից
ԲԱՆՏԱՐԿՅԱԼ
Նստած եմ բանտո՛ւմ թեն, մթին ու անելՍնված գերությա՜ն մեջ արծիվ մի ջահել,Իմ տխուր ընկերը՝ պատուհանի մոտ՝Թևաբախ իր կերն է կտցում արյունոտ:

Կտցում, ու նետո՜ւմ է, ու նայում հեռուն.Կարծես միևնո՜ւյնն է ինձ հետ նա խորհում.Հայացքով, ճիչո՜վ իր կանչում է նա ինձ ,Ուզում է ասել «Ե՜կ, թռչե՛նք, սիրելի՛ս...»
«Մենք ազատ թռչուննե՜ր ենք, — օ՜, ժա՛մ է, օ՜, ժա՛մ, — :
Թռչենք դեպի լեռը՝ ամպից անբաժան,Այնտեղ, ուր եզերքն է այն լուրթ, ծովային, —Այնտեղ, ուր խաղում ենք լոկ ես... ու քամին...»:

11. XII. 1936
***
Հոգու ծարավից, սովից տոչոր՝Անապատում էի դեգերում եսԵվ մի վեցթևյա քերովբե հուրՈւղեհանգույցում ինձ հայտնվեց:
Մատներով թեթև, նման նիրհինՆա հուշիկ հպվեց իմ աչքերին:
Բացվեցին աչքերս ամենատես,Ահաբեկ արծվի աչքերի պես:
Եվ ականջներիս դիպավ ապա —Եվ աղմուկ ու կանչ <…..>
Եվ ես անսացի երկնի շառաչին,Եվ հրեշատկների թռիչքը վերին,Եվ երթն ընդծովյա զեռունների,Եվ հովիտներում՝ որդերի աճն:
Եվ իմ շրթներին մերձեցավ նաԵվ պոկեց նա իմ մեղսոտ լեզունԵ՜վ ունայնախոս, և խաբեբա.Եվ խայթն իմաստուն օձիԻմ սառած շրթերի մեջԻր արնոտ աջով դրեց ապա: 
—Եվ նա իմ կուրծքը հերձեց սրովԵվ թպրտացող սիրտս հանեց,Եվ <սիրտս>	այրված հրկեզ հրովԴեպի հերձ ու բոց կուրծքս հրեց:

Ինչպես դի՝ այնտեղ ընկած էի եսԵվ ձայնն աստծու կոչեց առ ինձ, —«Ելի՜ր, մարգարե՜, և լո՜ւր, և տե՜ս,Ամոքվիր կամոքն իմ հար, —Եվ, դեգերելով ծովեր ու բաց,Հրկիզիր խոսքով սրտեր մարդկանց»:

<1936>



 --------------------------------------- 


Անխոնջ սերմանող ազատության՝Լուսաստղից առաջ ես ելա հանդ,Եվ ձեռքով անեղծ ու կուսականՀերկերի վրա անարգավանդՇաղեցի սերմեր կենսանորոգ, —Բայց ես ժամանակ վատնեցի լոկ,Բաղձանք միամիտ և անդուլ ջանք...Արածե՜ք, օ՜, խեղճ ժողովուրդներ. —Ի՞նչ ազատություն — հոտերին ձեր. —Ձեզ մորթել են, կամ — խուզել դաժանԺառանգությունն է ձեր ցեղից ցեղ —Լուծ զանգակազարդ — և խարաղան!..
29. XII. 1936
Ռ. Մ. Ռիլկեից
ՄԱՆԿԱԿԱՆ ԿԱՐՈԻՍԵԼ
Չար ճիչերի ներքո շարմանկայի զառամ,Քաշքըշելով իր հետ մի տախտակե տանիքՀոլովվում է աշխարհն այս փոքրիկ ու երջանիկ…Օ, ինչքա՛ն ծույլ է նա պտտվելուց առաջ...Հետևում են իրար ստվերների շերտեր, —Փախչում է սեգ գազելն առյուծի ճանկից, —Չորս սևաթույր նժույգ սևաթույր ու թեթև, —Ընթանում է ապա — սպիտակ փիղն հանգիստ:

Փարվել է առյուծի գիսախռիվ բաշինԽիզախությամբ լցված մի կարմրաթուշ մանկիկ:
Առյուծն հանած լեզուն ատամներն է ցցում, —
Եվ — անցնում է կրկին սպիտակ փիղն հանգիստ:

Չար աղջիկներ դեռ կարճ զգեստներ հագած, —Նրանց հայացքը — անհայտ անրջանքին, —Նոր են նրանք, դեռ նոր երազանքի < . . . . >, —Եվ տես՝ կրկին անցնում է սպիտակ փիղն հանգիստ...………………………………………………..Արագ, միշտ ավելի սրընթաց են վազումՊտտվում են երկար ժապավենով անփոխՍահում է շողք նսեմ, մի ուրվագիծ նրբին,Հյուսերի ցոլքն է ծանր հանկարծ փայլում անգին,—Եվ բազմերանգ հողմով ողողվում են կրկին, —Եվ անցնում է կրկին — սպիտակ փիղն հանգիստ...
1936
Կ. Բալմոնտից
ՍԵՎ ԾՈՎԻ ԵԶԵՐՔԻՆ
Սև ծովի եզերքին կանգնած կան սյուներ:
Սյուները քարից են: 
Նրանց թիվը — ութն է: 
—Գալիս են այնտեղ հաճախ գերիներ:
Դագաղներ են բերում պարմանիներ:
Ձմեռները — գունատ են: 
— Եվ աշունը — մութն է: 
—
Այնտեղ գազաններ են ընկնում մերթ քիչ:
Թռչում — հասնում են մերթ — թռչուններ անգամ:
Եվ — ձանձրանո՜ւմ են: 
— Ի՞նչ անեն, — ի՞նչԹռչկոտում են, գայթում, ընկնում ուժից՝Դադարելով ձգտել: 
— Դարձած անկամ: 
—
Սև ծովի եզերքին կանգնած կան սյուներ:
Օրերից նախնական: 
— Դեռ նախքան մուժը: 
—Նրանց թիվն ահասա՛ստ է բախտի պես սև: 
—Եվ նրանց իմաստն է — եթե ասեն. —Ընդմի՜շտ: 
Անձայնությո՛ւն: 
Դժկամություն: 
Ո՛ւշ է:

25. II. 1937, Երևան
Ի.Բունինից
ՀՐԹԻՌ
Գիշերվա ժամ էր ուշ, երբ լռության ծոցում,Քնած երկրի վրա, խոր խավարում անկայծ, —Ճեղքելով մութ գիշերը նարընջագույն գծով —Օձանման ճայթեց, բարձր, հրթիռն հանկարծ:

Շառաչագի՛ն թափով նա բարձրացավ վերև,Մի ակնթարթ սակայն... և մոռացման անկյանքԾովն են հոսում արդեն ադամանդներըԵվ դանդաղ է այնքան նրանց անկումն անձայն…
27.11. 1937
Ա. Բլոկից«ՁԱՅՆ ԵՐԳՉԱԽՄԲԻՑ»
Ինչքա՛ն հաճախ ենք հիմա լալիսՄեր վիճակը սև և անխնդում: 
—Օ, եթե, մարդի՜կ, իմանայի՛քՑուրտն ու խավարը գալիքի դո՜ւք: 
—
Հիմա սիրուհուդ ձեռքն ես սեղմում,Խաղում նրա հետ — հանգիստ: 
—Եվ լալիս ես դու — տեսնելով թույն՝Կամ սիրած ձեռքում սեղմած — դաշույն,Մանկի՛ կ, մանկի՛ կ...
Ստին, կեղծիքին — վերջ չե՜ս գտնի:
Իսկ մահն — հեռո՜ւ է դեռ: 
—Աշխարհն — ավելի՜ պիտի մթնի,Երկիրն — ավելի՜ սև հուն մտնի,Օ՛, դեռ դարե՛ր, դարե՛ր…
Եվ դարը վերջին — ամենաեղկ,Կտեսնենք — մե՜նք անգամ: 
—Կազատե երկինքն — ահռելի մեղք,Շըրթերին բոլոր — կհանգչի եղկԺպիտ — անի՛ղձ այնքան: 
—
Մանկի՜կ իմ, գարուն դու կերազես —Գարունը չի ծաղկի: 
—Երկընքում — արև՜ կըղձաս լուսե—Արևը չի՜ ծագի:
Եվ ճի՜չըդ, երբ դու ճչալ ուզես —Քարի պես չի լսվի...Եղեք գո՜հ, ուրեմն, ձեր բախտից հին՝Ջրի՜ց էլ խոնարհ, խոտի՜ց — անշուք,—Օ, եթե, մարդի՜կ, իմանայի՛քՑո՛ւրտն ու խավարը գալիքի դուք…
1937



 --------------------------------------- 


ՔԱՂԱՔԸ ԵՎ ԲՆԱԿԻՉՆԵՐԸ
Այստեղ Նաիրյանն է նազում…
Վ. ՏԵՐՅԱՆ
Նաիրյան այդ հնամյա քաղաքն ամեն ինչով նման էր Նաիրյան բոլոր հին ու նոր քաղաքներին. — փոքր էր, ոչ բազմամարդ, խարխուլ ու փոշոտ. ժամանակակից լեզվով այդպիսի քաղաքներին ասում են — գավառական հետամնաց քաղաք: 
Ե՞րբ է շինված Նաիրյան այդ հին քաղաքը — աստված ինքը գիտե. բայց ասում են, որ այդ քաղաքը հիմնողները եղել են հին նաիրցիներ. — գուցե` խալդեր լայնաթիկունք ու ջլաբազուկ, գուցե՝ գանգրահեր ուրարտացիներ: 
Սակայն պատմական այդ հանգամանքը, կարծում ենք, այնքան էլ կարևոր չէ, որովհետև խալդական կամ ուրարտական այն– հին քաղաքից հիմա երևի տեղն էլ չէ մնացել. նրանց այն կավե գետնափոր խրճիթների փոխարեն կանգնած են հիմա Նաիրյան այդ փոքրիկ քաղաքում քարե միհարկանի, երկհարկանի և նույնիսկ երեքհարկանի շինություններ տներ ու խանութներ, որոնք նույնքան են նման ուրարտական այն հին խրճիթներին, որքան քո քիթը, ընթերցող... էֆելյան աշտարակին: 
Այդ նոր տներից ու խանութներից մի քանիսը նույնիսկ թիթեղե կարմիր կամ կանաչագույն կտուրներ ունեն — մի հանգամանք, որ քսաներորդ դարից է գալիս — և որպես այդպիսին, նոր է և միանգամայն ուշագրավ: 
Քաղաքի ցածլիկ տների ու խանութների միօրինակ ծովում թիթեղե այդ կտուրներն աչքի են զարնում, ինչպես աչքի կզարներ կանացի Եվրոպական փետրազարդ գլխարկն արևելյան գյուղում: 
Եվ իզուր չէ, որ Նաիրյան այդ քաղաքում մինչև օրս էլ մի անհուն վախով ու պատկառանքով են խոսում այն անձնավորության մասին, որն առաջին անգամ թիթեղե կտուրով է ծածկել իր երկհարկանի բնակարանը. դա բոլորին հայտնի, բոլորից հարգված, այսպես անվանված Գեներալ Ալոշն է, ութսունն անց պատկառելի մի նաիրցի, որի հետ ընթերցողը դեռ շատ առիթ կունենա հանդիպելու սույն իմ այս պոեմանման վեպում:

Տները, ինչպես ասացի, Նաիրյան այդ քաղաքում ցածլիկ են, մեծ մասամբ միհարկանի, տափակ կտուրներով, — բայց տների ու խանութների այդ միօրինակ տափակության ծովում, քաղաքը ճիշտ կենտրոնում, որպես ուրիշ մի աշխարհից, կամ երկնքից ընկած քարե մի հրաշք — կանգնած կա, հրևակայո՞ւմ եք... հինգհարկանի մի հսկա, քարե մի թյուրիմացություն... 
Ծխական դպրոցի ծանոթ ուսուցիչ պ. Մարուքե Դրաստամատյանը, որ պակաս մի հրաշք չէ Նաիրյան այդ քաղաքում, ամեն անգամ այդ շինության մոտից անցնելիս ասում է ինքնիրեն, կամ, եթե խոսակիցներ է ունենում — նրանց. Ուրի՛շ բան ենք մենք, ուրիշ — Եվրոպացիք... 
Ա՛յ — Եվ նա հիացած աչքերով նայում է հինգհարկանի շենքի տարօրինակ փոքրիկ քառակուսի պատուհաններին: 
— «Դեռ մենք շատ ենք հետամնաց» — ասում է նա: 
Այսպես է մտածում պ. Մարուքեն — և նա, իհարկե, ունի իրավունք, պ. Մարուքեն ավարտել է տեղական քաղաքային յոթնամյա դպրոցը և, իրերի անհայտ բերմունքով, երկու-երեք ամսով եղել է Բեռլինում. — գոնե այսպես է հավատացնում ինքը, պ. Մարուքեն: 
Նա սիրում է միմիայն նորն ու կատարյալը — և չի կարող տանել ոչ մի հնություն: 
Այսպիսով նա, միանգամայն իրավացիորեն, Եվրոպացու հռչակ է վայելում Նաիրյան այդ քաղաքում — և բոլորը, մեծ թե փոքր, բացի երկրորդ ծխականի ուսուցիչ ընկ. Վառոդյանից, հարգում են նրան:

Բայց քաղաքը, բացի այդ հինգհարկանի հրաշք շինությունից, ուներ մի շարք տեղական հրաշալիքներ, որոնցով դժբախտաբար չէր հետաքրքրվում պ. Դրաստամատյանը: 
Սակայն ինչ ուզում է պ. Մարուքեն կարծես — առանց այդ Հրաշալիքների Նաիրյան այդ քաղաքը՝ եթե ոչ իր ամբողջ հմայքը, գոնե իր հմայքի կեսից ավելին անպայման կկորցներ — հենց իրենց, այդ քաղաքի բնակիչների աչքում: 
Եվ ճիշտ որ. ինչո՞ւ համար կատարյալ հրաշալիքներ չեն կարող համարվել — թեկուզ հենց Բերդը, կամ, ասենք,— Վարդանի կամուրջը, կամ, վերջապես — Առաքելոց եկեղեցին... 
Իսկ ձորի Սլլան քա՞րը, ճգնավորի մատու՞ռը, — ո՞րը թվեմ: 
— Բոլորն էլ հրաշք են, զարմանալի զարմանք, անկարելի հնճարք:

Սկսենք Բերդից:

Քաղաքի արևմտյան ծայրում, վերը, ժայռակուռ, դեղին բյուրի վրա — խիստ, խոժոռ, որպես արևելյան քարե մի բըռնակալ — բազմել է Բերդը: 
Ժայռե իր գահի, աթոռի վրայից նայում է քաղաքին: 
Քարե մի վիթխարի արկղ լինի կարծես ծանր ընկել է վերից ու կախված մնացել է բլուրի վրա. նստել է ծանր ու հաստատ: 
— Ընկել է նախ մի հսկայական քարե արկղ կարծես — և հետո, մեկը մյուսի ետևից տեղացել են վար ուրիշ մեծ ու փոքր, ծանր ու թեթև, զանազանաձև սնդուկներ մեկը մեկի վրա, կողք-կողքի. հրաշք է, չես հասկանում, զարմանում ես միայն: 
Ասում են, որ այդ բերդը շինելիս նաիրցի վարպետները ձվի սպիտակուց են գործածել շաղախի փոխարեն — ահա, թե ինչու է այդ բերդը անխորտակելի: 
Անառիկ է այդ բերդը — ամենքն այդ գիտեն, — և դավաճանությունն է, նենգ, ստոր, Նաիրյան դավաճանությունն է այդ բերդը հանձնել եկվոր սրիկաներին: 
Հիմարները միայն կարող են չզարմանալ այդ բերդի վրա — և այդպիսի հիմարներից է, թող թույլ տրվի ասեմ, պ. Մարուքեն: 
Եվ թող ասի խնդրեմ պ. Դրաստամատյանը, այդ մեծամիտ «եվրոպացին», ինչո՞վ, ինչո՞վ պիտի պաշտպանվեր հնամյա այդ քաղաքն առաջին իսկ թշնամուց, եթե բերդը չլիներ: 
Այնտեղից, այո — բերդի անխորտակելի պատերի վրայից պիտի ռումբեր տեղան, եթե պատերազմ լինի: 
Այնտեղից — բերդի ժայռակերտ պատնեշների վրայից — իջնի պիտի մի օր, որպես երկաթե մի բռունցք, պիրկ, անպարտ կորովը Նաիրյան ցեղի: 
— Որպես երկաթե մի բռունցք — իջնի պիտի մի օր թշնամու գլխին: 
— Ահա թե ինչ է այդ բերդը — իհարկե, հասկացողի համար: 
Եվ ահա՛ թե ինչու — վարը, քաղաքում հանգիստ են տները նիրհել են անհոգ ու անտարբեր:

Իսկ խանութների առաջ նստել է նաիրցի խանութպանը և ծույլ, անփույթ հորանջելով սպասում է գնորդի: 
Եվ ի՞նչ նշանակություն ունի այն հիմար, միանգամայն պատահական և ժամանակավոր հանգամանքը, որ հիմա, 1913 թվին, բերդի ամենաբարձր աշտարակի վրա ծածանվում է ո՛չ Նաիրյան, արծվազարդ մի դրոշ: 
Բերդը շինել են նաիրցիները, բայց դժբախտաբար, այդ նույն բերդն է հիմա եկվորներին պաշտպանում թե մեզնից, բերդի և քաղաքի իսկական տերերից — և թե ամեն մի թշնամուց: 
Օրը կգա — և նրանք կգնան: 
Եվ նորից, բերդի անառիկ ամրություններից, որպես երկաթյա ահեղ մի սպառնալիք — կելնե, կհառնե ահասաստ, Նաիրյան ոգին, կորովը, ուժը հազարամյա — Նաիրյան աշխարհի... 
Ու կվառվի նորից անմար խնդությամբ, կժպտա, խնդագին երկիրը հազարամյա — երկիրը Նաիրի…
Այսպես էին մտածում այդ բերդի մասին Նաիրյան այդ քաղաքում ապրող իսկական նաիրցիները — և այս Փաստի հանդեպ ի՞նչ կարող էր անել մի, թեկուզ և Եվրոպացի, պ. Դրաստամատյան...
Բերդից, քարե այդ վիթխարի սնդուկի երկու կողքերից սկսվելով՝ ծուռումուռ, հսկա սապատավոր ուղտերի նման, դեպի վար, դեպի քաղաքն են իջնում քաղաքի երբեմնի պարիսպների հիմիկվա մնացորդները: 
Առաջ, շատ հնում, քարե ուղտերի անընդհատ ձգվող մի քարավան է եղել, ամրակուռ մի պարիսպ, որ բերդից իջնելով անցնելիս է եղել գետը և ամբողջ քաղաքն իր մեջ առնելով՝ տարիներ շարունակ պաշտպանել է բնակիչներին չարից ու ոսոխից: 
Բայց հիմա քարե այն հսկա ուղտերի սապատներն են միայն — ծուռ, կոշկոճ բլուրների նման — տեղ-տեղ մնացել: 
Մնացել են հիմա այն հին պարիսպների զարմանք հետքերը միայն — մեկն այստեղ ահա, բերդի պատերին կպած, մյուսն այնտեղ, գետեզերքին, մեկն էլ հեռո՜ւ-հեռուն՝ քաղաքից դուրս: 
Ամեն մեկը հիմա մամռապատ մի պատ է կատարյալ, չիմացողը կասի՝ ո՞վ է այս բլուրի քարերը հղկել, ազնվացրել և մամուռով պատել... 
Իսկ մի վիթխարի կտորը այդ առասպելական պարիսպի մինչև օրս էլ մնացել է քաղաքի միջով անցնող գետի ճիշտ մեջտեղը, գետի մեջտեղը մնացած պարիսպի այդ կտորն է ահա, որ կոչվում է հիմա Վարդանի կամուրջ: 
Կարծում են կամուրջ է եղել և համոզված են, որ այդպիսի մի կամուրջ Վարդան զորավարը միայն կարող էր շինել, որովհետև այսօրվա միամիտ նաիրցին այն ամենը, որ մեծ է և զարմանալի, ինչ որ Նաիրյան է ու հաղթական — վերագրում է Վարդան Մամիկոնյանին, վերջին այդ արքայակերպ նաիրցուն, որի մասին այսօր ամեն մի հասարակ նաիրցի այնքանը միայն գիտե, որ բարեկենդանի հինգշաբթի օրը բոլոր Նաիրյան եկեղեցիներում պատարագ է լինում նրա հիշատակին, երգվում է «Լռեց ամպերը», և այդ օրը բոլոր նաիրցիները «տոն» ունեն, այսինքն — անվանակոչություն... 
Բայց այդ չէ իհարկե, պատճառը, որ Վարդանի կամուրջը նաիրցիների աչքին դարձել է խորհրդավոր մի հրաշք ահռելի գեղեցկություն: 
Ասում են — և այդ բոլորը գիտեն — որ գետում խեղդվածները գալիս հավաքվում են կամուրջի տակ գտնվող ահռելի վիհերում. վիհի՜ վրա է կանգնած այդ հսկա քարակույտը — ահա՜ թե ինչ: 
Նրա տակ դատարկ է, բոլորովին դատարկ: 
Եվ այդ դատարկության վրա, որպես Նաիրյան հնամենի զարմանք, ելել է կամուրջը, կախվել է, ծանր ու հաստատ, վիհերի վրա: 
Վարդանի կամուրջը: 
— Եվ այդ անհուն, անհատակ վիհերում, որոնց մեջ ջուրն անգամ վարանում է լցվել — ապրում են ջրային գազաններ. պառավներ, մարդագլուխ գոմեշներ, ջրային հսկա մի օձ, որ կամուրջի «տերն» է, կամուրջի բարի ոգին — և երկու ջրահարս: 
Ահա թե ինչու ոչ մի քաղաքացի չի համարձակվում լողանալ կամուրջի մոտերքը. քանի՛-քանի անգամ եղել են դեպքեր, երբ մի առաքինի, խելոք, բարի նաիրցի գիշեր ժամանակ Վարդանի կամուրջի մոտերքից անցնելիս զգացել է հանկարծ, որ քաշում են իրեն վար, դեպի վիհերը Վարդանի կամուրջի, — կանչում են, հմայում են, ուզում են խեղդեն: 
Եվ քանի՛-քանի անգամ Վարդանանց տոնին սուրբ Գևորգ եկեղեցու քարե ամբիոնից տեր Հուսիկ քահանան զգուշացրել է քաղաքացիներին, որ նման դեպքերում ամեն մի իսկական նաիրցի իսկույն պետք է հիշի Վարդան զորավար քաջին և ամրապնդվի պապերի հավատքով: 
Պիտի մտաբերի այն մեծ նպատակը, որի համար ընկել է նա Ավարայրի դաշտում — և չվարանի: 
Եվ եթե չվարանի՝ կցնդի, քամի կդառնա այն չար զորությունը, որ թշնամու ցանկությամբ կախվել է Վարդանի կամուրջի վրա: 
Եվ Վարդանի կամուրջը կդառնա հավատքի մի խորան՝ բարի մի զորություն: 
— Հարության սյո՜ւն կդառնա Վարդանի կամուրջը հավատացողի համար — ասել է հաճախ տեր Հուսիկ քահանան: 
Բայց միշտ այնպես է պատահում, որ ամենավտանգավոր վայրկյանին թռչում է Վարդանի անունը վարանոտ քաղաքացու ճղճիմ ուղեղից ու մնում է տեղը — դատարկ տարածություն, սարսափելի զարզանդ, որ, ի դեպս ասած, ավելի է բարձրացնում Վարդանի կամուրջի հրաշալի հմայքը քաղաքացիների աչքին: 
Եվ ես չգիտեմ, չեմ կարող պատկերացնել, թե որքա՜ն խղճուկ ու անհետաքրքիր պիտի թվար Նաիրյան այդ քաղաքը նրանում ապրողների աչքին, եթե այդ կամուրջը չլիներ: 
Բայց արի տես, որ այդքան հետաքրքիր ու զարմանալի հնամյա այդ քաղաքում միայն կամուրջը չէ: 
Եվ եթե առաջարկվեր բնակիչներին ձեռք քաշել քաղաքի հրաշալիքներից մեկն ու մեկից, հարց է դեռ՝ չէի՞ն զիջի նրանք Վարդանի կամուրջը — հօգուտ Առաքելոց եկեղեցու: 
Ուզում եմ ասած լինեմ, որ չնայած Վարդանի կամուրջը քաղաքացիների սրտին չափազանց մոտ լինելու հանգամանքին — ուրիշ բան է այդ նույն քաղաքացիների համար Առաքելոց եկեղեցին: 
Առաքելոց եկեղեցին ամենամեծ ու ամենանվիրական հրաշալիքն է, զարդն է, զարմանքն է այդ հնամյա քաղաքի — և բացի նրանից չկա մի ուրիշ ավելի հմայիչ զարմանք քաղաքացիների համար: 
— Ինչ որ է հոգին մարմնի նկատմամբ, ինչ որ է ուղեղը, աչքը կամ սիրտը՝ մարդու կազմվածքում — նո՜ւյնն է Առաքելոց եկեղեցին Նաիրյան այդ քաղաքում: 
— Ինչ որ է Նոտր Դամը փարիզցիների համար — նույնն է այդ քաղաքի բնակիչների աչքին — Առաքելոց եկեղեցին:

Բերդից դեպի հյուսիս, վարը, բլուրի լանջին, ծվարել է Առաքելոց եկեղեցին, որպես քարից շինած մոխրագույն մի թռչուն: 
Առաքելոց եկեղեցին թռչունի է նման վերից — բերդից նայելիս, բայց դեմից նայելիս նա թողնում է նստած վարդապետի տպավորություն: 
Քարե ծեր մի վարդապետ է կարծես, նստել է բլուրի լանջին ու մնացել է նստած — դարեր, ու կմնա նստած, քանի դեռ կա աշխարհը և անհուն աշխարհում — երկիրը Նաիրի: 
Վերը, գմբեթի ծայրին, խաչն է պարզ, երկթև Նաիրյան մի խաչ: 
Ու խաչից սկսվելով՝ ծայրը վեր տնկած կոնաձև հոլի մի նման իջնում է գմբեթը քարե մի ահռելի սնդուկի վրա:

— Ահա՜ Առաքելոց եկեղեցին: 
Հրաշք է, չես հասկանում — այնքան է պարզ: 
Բայց որպեսզի ընթերցողը պարզ, ակնհայտնի կերպով կարողանա պատկերացնել Առաքելոց եկեղեցու հմայիչ պարզությունը — ես կնկարեմ այստեղ, մոտավորապես, նրա արտաքին տեսքը.
— Ահա՛: 
Հասարակ է, պարզ է՝ Նաիրյան ոգին է կարծես կերպարանք ստացած: 
— Անպաճույճ է, պարզ է — դրսից, բայց հասկացողի համար նա որքա՛ն է անհուն ու բազմահրաշ…
Ճիշտ այնպես, ինչպես պատմել են ինձ, պատմեմ ես էլ քեզ, ընթերցո՛ղ, Առաքելոց եկեղեցու մասին. ուզում ես հավատա, ուզում ես ծիծաղիր: 
Բայց ես մոռացա ասել, թե ինչու է այդ եկեղեցին կոչվում — Առաքելոց եկեղեցի: 
— Եվ հենց այստեղից է ահա, որ սկսվում է այդ եկեղեցու զարմանալին ու հրաշալին:

Քարե այդ եկեղեցու քարաշեն գմբեթի պատերի վրա դրսից քանդակել է նաիրցի վարպետը տասներկու առաքյալների դեմքերը՝ մեկ-մեկ, կողք-կողքի — տասներկու առաքյալ: 
Հասկանո՞ւմ եք՝ քարի մեջ փորել է հրաշալի դեմքեր: 
Նրանք հիմա էլ պարզ նայում են դիտողին գմբեթի հնաբույր, մամռոտ պատերից՝ կարծր, չոր, Նաիրյան լեռնաքարի մեջ փորած հրաշալի դեմքեր: 
Եվ այն էլ կնկատի ուշադիր դիտողը, որ առաքյալներից մեկի բոլոր դիմագծերը փորփրած են անխնամ. քիթը չկա, իսկ աչքերի փոխարեն նայում են վերևից երկու սև ու այլանդակ խոռոչներ: 
— Հուդայի դեմքն է դա, կասի ձեզ իմացողը, — որին նաիրցի քրիստոնյա վարպետը տվել է հրեշի կերպարանք: 
Բայց Հուդայի այդ դեմքը իսկի էլ կարծես քանդակված չլինի եկեղեցու վրա, որովհետև եկեղեցին թեկուզ և պաշտոնապես կոչվում է Տասներկու Առաքելոց, բայց ժողովուրդը համառորեն ասում է՝ Տասնմեկ Առաքելոց — և նա իրավունք ունի. նա չի հաշվում Հուդային. չի՛ ուզում հաշվել: 
Սակայն եթե ժողովուրդը տասներկու առաքյալներին էլ չհաշվեր — էլի Առաքելոց եկեղեցին ոչինչ չէր կորցնի իր դարավոր հմայքից: 
Որովհետև այլ է նրա կոչումը, և հմայքը — այլ: 
Եվ այն, ինչ որ ես հիմա պիտի քեզ պատմեմ, սիրելի ընթերցող, թող քեզ դատարկ հեքիաթ կամ զրույց չթվա: 
Եթե մի անգամ պատահմամբ այդ քաղաքն ընկնես հարցրո՛ւ Առաքելոց եկեղեցու մասին և քեզ ամեն մի տեղացի նույնը կպատմե, ինչ որ ես պիտի պատմեմ. գուցեև ավելին:

Դեպքը պատահել է այսպես:

Առաքելոց եկեղեցուց երկու-երեք հարյուր քայլաչափ հեռու, եկեղեցի տանող ճանապարհի վրա հիմա էլ կանգնած կա կիսավեր մի տնակ: 
Պատերը կանգնած են դեռ, բայց կտուրը փուլ է եկել. հողակույտ է հիմա այդ տնակը, անդուռ ավերակ: 
Ընդամենը քսան-քսաներկու տարի առաջ այդ տնակը թե դուռ ուներ և թե լուսամուտներ, և նրա խոնավ, ցածլիկ սենյակներում ապրում էր մի գաղթական նաիրցի՝ հիմա ամենքին անունով հայտնի Մշեցի Թաթոն: 
Այդ մարդը դժբախտ է եղել. Նաիրյան հեռու մի քաղաքում ջարդի ժամանակ կորցրել է իր ընտանիքը և մերկ, բոբիկ հասել է այդ քաղաքը և բախտի բերումով բնակություն գտել եկեղեցուն մոտիկ այդ խարխուլ տնակում: 
Ապրել է Մշեցի Թաթոն այդ խարխուլ տնակում մի քանի տարի. ոչինչ չի նկատել: 
Եվ ահա մի օր շուկայում հանդիպում է նա իր հայրենակիցներից մեկին. նոր է եկած լինում հեռու հայրենիքից: 
Պատմում է այնտեղի մասին քստմնելի բաներ: 
Եվ պատմությունը նույնն է լինում՝ կոտորած, կոտորած, կոտորած: 
— Բռնաբարված կին, կորած երեխաներ: 
Ու փախուստ — օտարություն, մուրացկանի վիճակ: 
Լսում է Մշեցի Թաթոն և հիշում է իրը. հիշում է կնոջը, երեխաներին: 
Մտնում են միասին գինետուն և սկսում են խմել — դառն, արնահամ, Նաիրյան օղի: 
Եվ ահա Թաթոն սկսում է պատմել ընկերոջը քաղաքի մասին. դուրս են գալիս օրորվելով. տեսնում են Բերդը, Վարդանի կամուրջը, Առաքելոց եկեղեցին: 
Ասում է ընկերը՝ օրը կգա և նորից կելնե, կհառնե մշուշից — Նաիրյան ոգին: 
Հաղթ, հաստատ, կիջնի թշնամու գլխին — երկաթե վրեժ: 
Այսպես զրուցելով գալիս են Թաթոյի տնակը. պառկում են քնելու: 
Եվ ահա կեսգիշերին թվում է Թաթոյին՝ մեկը, անուշ ձայնով, կանչում է իրեն: 
Ներքևից, տան ներքնահարկից, կանչում է մեկը, ծանոթ, կանչում է վար: 
Ելնում է վեր և ասում է ընկերոջը՝ արի: 
Եվ նրանք միասին վերցնում են ճրագը՝ իջնում են վար: 
Իջնում են ներքնատուն: 
Խոնավ, գաղջ օդով լցված, զարհուրելի: 
Մի վայրկյան մնում են շվարած. պարզ, լսելի՝ կանչում է տխուր մի ձայն հատակից, ներքևից: 
Աչքերը գետնին են հառում — տեսնում են՝ գետնի մեջ, ծանր, թաղվել է մի ջրաղացքար: 
Մտածում են՝ դուռ է: 
Դնում է Թաթոն ոտքը ջրաղացքարի վրա. շարժվում է: 
Կռանում, բարձրացնում են քարը — բացվում է նրանց առաջ մի մութ ներքնահարկ: 
Մութ, խոնավ՝ փչում է դեմքերին թավ, խոնավ մի քամի: 
Նայում են ճրագով — աստիճաններ: 
Վերցնում են ճրագը և իջնում են վար: 
Ահա վերջանում են աստիճանները, և դեմը խավար մի անցք տանում է — ո՞ւր: 
Գնում են անցքով — գալիս, գալիս — լայնանում է անցքը: 
Եվ ահա նորից — աստիճաններ: 
Ելնում են վեր — և դուրս են գալիս հանկարծ... 
Կանգնած են Առաքելոց եկեղեցում: 
Բեմը, խորանը ահա. վարագույրն ահա — մութ-կապույտ վարագույր՝ վրան ոսկե մի խաչ: 
Ավազանը ահա, որտեղ երեխաներ են «կնքում»... 
Մնում են շվարած: 
Մոտենում են դռներին, ուզում են դուրս ելնել — փակ է: 
Զարհուրած փախչում են ետ: 
Միևնույն անցքերով քայլում, քայլում են երկար, և ահա նորից — աստիճաններ: 
Եվ հանկարծ, գլխների վերևում, վերը, ներքևում, իրենց շուրջը, չորս կողմը լսում են — խուլ, հեռու ջրերի խշշոց: 
Ելնում են աստիճաններով և դուրս են գալիս... 
Քիչ է մնում հովից ու խոնավությունից ճրագը մարի: 
Ո՞ւր են — չեն հասկանում: 
Զգում են միայն, որ կանգնած են բարձր մի տեղ, ինչ-որ զարհուրելի խոնավության վրա: 
Ներքևում, վարը — գետ է, հեղհեղուկ հոսանք: 
Ջրերի խշշոց: 
Ու հորդ, հեղհեղուկ հոսանքի վրա, վերը — երկինք է. մութ, խոնավ գիշեր: 
Եվ Թաթոն հիշում է հանկարծ՝ կանգնած են ճիշտ այն բլուրանման պարսպի մնացորդի վրա, գետի մեջտեղում: 
— Կամուրջն է. տեղացիք ասում են՝ Վարդանի կամուրջ: 
Ահա ջրերի միջից, վարը, երգում են պառավները. ե՞րգ է, թե ջրերի խշշոց: 
Ու հորդ, հեղհեղուկ խավարում շողշողում է վարը, ծփում է պսպղուն — օձը, կամուրջի բարի ոգին: 
Եվ ահա խոնավ, խշշացող ջրերի միջից ելնում են ահավոր, բառաչում խռպոտ — ջրային գոմեշները. ահ է, զազրելի զարմանք... 
Արագ իջնում են վար, փախչում են անցքերով, ու էլի ահա — աստիճաններ: 
Շատ են, ինչքա՛ն են շատ... 
Ելնում են, ելնում են, ելնում են. և ահա — դուրսն են նորից: 
Շուրջը — երկինք է. աստղային մշուշ: 
Վարը — քաղաքն է երևի. առկայծում են դեղին, տարտամ կրակներ: 
Հեռուն, շատ հեռուն, լսվում է խուլ, տխուր — խշշոցը գետի. ոտքերի տակ իրենց — Բերդն է. քարե սնդուկները ծանր շընթըռկել են, քնել են ահավոր: 
Կանգնած են իրենք բերդի ամենաբարձր աշտարակի վրա. փչում է սուր, սարսուռ, սառը մի քամի: 
Ու մոտիկ-մոտիկ ծածանվում է լաթի մի կտոր. դրոշակն է բերդի: 
Մութ է ափսոս: 
Եթե ցերեկ լիներ՝ կտեսնեին դեղին կտավի վրա — երկգլխանի մի արծիվ՝ ոսկենկար զարզանդ: 
Մութ է, գիշեր է, չի երևում: 
Փչում է կատաղի — հրում է քամին. հիմա կընկնեն: 
Ինչո՞ւ են այստեղ — ի՛նչ են ուզում: 
Սարսափից խելագար՝ աստիճաններով կրկին իջնում են վար, ընկնում են գետնափոր անցքերը. վազում են շնչակտուր: 
Եվ քրտինք կտրած՝ հանկարծ, երևի պատահմամբ — ելնում են իրենց ներքնահարկը նորից. բարձրանում են Թաթոյի սենյակը և քնում են մեռելանման: 
Քնում են դառը, աներազ, ծանր մի քնով, բայց առավոտը զարթնում են կայտառ, ոգևորված: 
Պատմում են բոլորին անցքերի մասին — և բոլորը մնում են ապշած ու շվարած: 
Լինում են մարդիկ, որ այդ պատահական գյուտը համարում են խորհրդավոր նշան, զարթնումի սկզբնավորում: 
Մոտ է — ասելիս են եղել նրանք — վայրկյանը վերածնության: 
Եվ կանչել են նրանք Թաթոյին ու ընկերոջը, խստիվ արգելել են այդ մասին զրուցել ու խոսել: 
Բայց հիմա, այդ նշանավոր անցքից քսան-քսանհինգ տարի հետո, Բերդի, Առաքելոց եկեղեցու և Վարդանի կամուրջի մեջ գտնվող այդ անցքերի և աստիճանների մասին — բոլորը, նույնիսկ երեխաները գիտեն: 
— Բայց այդ մասին, իհարկե, չեն խոսում երբեք. այդ մասին խստիվ արգելված է խոսել: 
Այն էլ մոռացա ասեմ, որ երբ Թաթոյի և ընկերոջ անուշադիր լինելու շնորհիվ կառավարությունն իմանում է Առաքելոց եկեղեցու գաղտնիքը — խլում է Առաքելոց եկեղեցին նաիրցիների ձեռքից, իսկ Թաթոն ու ընկերն աքսորվում են Սիբիր և փտում են այնտեղի խոնավ զնդաններում: 
Ահա՜ թե ինչ է իրենից ներկայացնում Առաքելոց եկեղեցին... 
Եվ դեռ ես այն էլ մոռացա ասեմ, որ բացի վերոհիշյալ հրաշքներից Նաիրյան արքաներ կան թաղված Առաքելոց եկեղեցում և երբ, եկեղեցին գրավելուց հետո, քանդել են եկեղեցու հատակը — վեմ-քարի ներքևում գտել են անթիվ-անհամար գանձեր ու անգնություններ... էհ, հին ու մութ պատմություն է, ընթերցո՛ղ — ո՞րը թվեմ: 
Գիտուն, խորամանկ, հարուստ ու հպարտ են եղել Նաիրյան արքաները. այդպիսի արքաներ հիմա չկան: 
Գիտուն, խորամանկ, հարուստ ու հպարտ են եղել, բայց, դժբախտաբար, եսական ու անմիաբան, եթե ոչ... ինչո՞ւ պիտի կորչեր արքայությունը նրանց, և ավերակի վերածվեր երկիրը Նաիրի... 
Ո՞ւր են հրաշագործ նաիրցիները հիմա — ո՞ւր է հազարամյա Նաիրին... 
Չկա, ոչինչ չկա հիմա: 
Անգամ հնուց մնացած այդպիսի զարմանք– հրաշալիքներ ունեցող Նաիրյան այդ քաղաքը, որ առաջ արքայանիստ է եղել, մայր-քաղաք, հնամենի կենտրոն — այդ քաղաքն անգամ դարձել է հիմա, օտարների տիրապետության օրով — գավառական հետամնաց մի որջ, ուր պատժվելու համար մայրաքաղաքներից աքսոր են ուղարկվում զանազան զեղծումների մեջ բռնված ավազակ պաշտոնյաներ...
Քաղաքի այդ երեք հին հրաշալիքները նկարագրելուց հետո անցնենք հիմա քաղաքի նոր հրաշալիքներին: 
Այդպիսով մենք կամաց-կամաց կմոտենանք քաղաքի առօրյա կենցաղին և հետզհետե մեր դեմ կելնեն հնամյա այդ քաղաքում այժմ ապրող բոլոր նշանավոր ու աննշան նաիրցիները — քաղաքի հիմիկվա բնակիչները:

Ամենամեծ նորությունը, որ Նաիրյան չէ և նույնիսկ անընտել, անհասկանալի է թվացել սկզբում տեղացիների աչքին — երկաթուղագիծն է՝ ձգված ռուսների տիրապետության օրով՝ քսան տարի առաջ: 
Քաղաքի բնակչության կեսից ավելին դեռ մինչև հիմա էլ հիշում է անմոռանալի այն օրը, երբ անհայտ հեռուներից մինչև այդ քաղաքը ձգված երկաթե գծերի վրայով առաջին անգամ մոտեցել է գնացքը նորակառույց կայարանին: 
Եղել է — խնդուն խրախճանք, զարմանալի զարմանք: 
Եղել են մարդիկ, որ զարմանքից ու հիացմունքից չեն կարողացել խոսել, առնվել է լեզուները զարմանքից ու հիացմունքից: 
Շատերը հիշում են այն հետաքրքիր մանրամասնությունն անգամ, որ գնացքի շոգեկառքը զարդարված է եղել ծառերով ու ծաղիկներով: 
Իսկ շոգեկառքի ճակատին, ճիշտ լապտերի վերևը, ծածանվելիս է եղել կապույտ մի դրոշակ՝ վրան ոսկենկար երկգլխանի մի արծիվ: 
Այդպիսի՛ ահա շուքով ու ցնծությամբ է մոտեցել գնացքը քաղաքի կայարանին, որտեղ քաղաքի համարյա ամբողջ բնակչությունը հավաքված է եղել — ուրախ, տոնական զգեստներով — գնացքին դիմավորելու: 
Կայարանի առաջ նվազելիս է եղել զինվորական երաժշտախումբը և նրա մոտ կանգնած դիմավորել են գնացքը մի շարք պատկառելի նաիրցիներ և բարձրաստիճան պաշտոնյաներ, գավառապետը, օգնականը, զինվորական ատյանի պետը, Գեներալ Ալոշը, Մազութի Համոյի հայրը՝ Առաքել աղան — ո՞րը հիշես... 
Չնայած, սակայն, նրան, որ այդ զարմանահիշատակ օրվանից քսան-քսաներկու տարի է անցել, չնայած, ասում ենք, այդ երկար ու ձիգ քսան-քսաներկու տարիներին — մինչև օրս էլ կան այդ քաղաքում շատ և շատ պատկառելի ու անպատկառ նաիրցիներ, որոնք, երևակայո՞ւմ եք, ոչ միայն գնացք չեն նստել, այլև նայում են շոգեկառքին, որպես մի զարմանալի հրաշքի: 
Օրինակ, քաղաքում ամենին հայտնի դագաղագործ Մեռելի Ենոքին մինչև օրս էլ զարմանալի է թվում, թե էդ ինչպե՞ս են մարդիկ, անշունչ երկաթների վրայով, անձի– անգոմեշ վագոնների մեջ նստած՝ տեղից-տեղ ճանապարհվում: 
Դեռ մինչև օրս էլ կիրակի օրերը շատ անգամ կարելի է հանդիպել երկու պատկառելի նաիրցիների, որոնք կիրակնօրյա պտույտի ելած (երկաթուղու կայարանը քաղաքային այգուց հետո երկրորդ զբոսավայրն է Նաիրյան այդ քաղաքում) — կանգնել են երկաթուղագծի առաջ և զբաղված են այսպիսի մի զրույցով.
— Էս տնաքանդը տես մի ինչեր արաց... — ասում է մեկը, ոտքով ծուլորեն խփելով երկաթուղագծին և յուղոտ մի ժպիտ երեսին լսելով երկաթուղագծի ախորժ զնգոցը:

— Էսպես որ նստիս — տեյի ո՞ւր կերթաս...
— «Ուր որ կուզես», — պատասխանում է մյուսը:

— Մոսկով կերթա՞ս:

«Հըլբըթ կերթաս»:

— Կի՞վ...
«Կիվ էլ կերթաս...»:

Ու տիրում է լռություն՝ ակնածանք ու զարմանք: 
Երկրորդ նորությունը, որ նույնպես Նաիրյան չէ և դեպի որը հատուկ մի ակնածանք են զգում բոլոր քաղաքացիներն անխտիր և որով այնքան հիանում է միշտ ծխական դպրոցի ուսուցիչ պ. Դրաստամատյանը — հինգհարկանի այն հսկա շինությունն է, որ կանգնած է քաղաքի մեջտեղում, որպես ահռելի մի վեհություն, քարե ակնածանք: 
Այո, քարե մի ակնածանք, որովհետև այդ շենքը, բացի իր վիթխարի լինելը, նշանակալից է և մի ուրիշ, ավելի կարևոր — ամենակարևոր հանգամանքի շնորհիվ. — այդտե՛ղ, այդ միակ շենքումն են կենտրոնացած քաղաքի և նույնիսկ գավառի ամենաազդեցիկ հիմնարկությունները: 
Այդտեղ են նստում՝ գավառապետը, ոստիկանապետը, — այդտեղ է զորակոչային գավառական ատյանը և այդ շենքում են, վերջապես, գտնվում՝ փոստ-հեռագիրը և պետական գանձարանը: 
Եվ էլի՛ բոլորը չկարողացա թվել: 
Մոռացա ամենակարևոր հիմնարկությունը — այն, առանց որի այդ առասպելական շինությունն իր հմայքի և մանավանդ սարսափելի ակնածանքի կեսից ավելին կկորցներ... 
Բանն այն է, որ այդ հինգհարկանի շենքի առաջին հարկում, միջանցքի ամենածայրը, կարելի է ասել շենքի ամենահետընկած անկյունում կա մի փոքրիկ սենյակ... 
Աստված չանի, ընթերցող, այդ սենյակն ընկնես. որ ընկար — ազատվելիք չկա: 
«Մութ տեղը» — այսպես են անվանում քաղաքացիք այդ սենյակը, թեկուզ սենյակը բոլորովին լույս է երկու պատուհան ունի և երեք էլեկտրական լամպ: 
Իսկի էլ լուսավորություն չունենալը չէ, որ դարձրել է սենյակը այդ խորհրդավոր ակնարկին արժանի, այլ թերևս այն, որ այդտեղ մտնողի աչքերը... մթնում են սարսափից, ահա՛ թե ինչ հատկություն ունի այդ խորհրդավոր սենյակը, սիրելի ընթերցող... 
Եվ մեծ չափով այդ սենյակին պետք է վերագրել այն խորհրդավոր հարգանքը, որ զգում է ամեն մի քաղաքացի այդ շենքի մոտով անցնելիս: 
Եվ նա չէ արդյոք պատճառը, որ այդ հինգհարկանի տունը դարձել է մի ամենակարող կենտրոն, կամ, ավելի լավ է ասել՝ առանցք, որի շուրջն են դառնում քաղաքն ու գավառը — և չեն կարող չդառնալ: 
Այն միանգամայն ճշմարիտ ակսիոման, որ տիեզերքում ամեն մի կետ կարող է կենտրոն համարվել — ամենայն հեշտությամբ հերքվում է այս դեպքում, ինչպես և բոլոր նման դեպքերում, երբ խոսքը վերաբերում է վարչական և ոչ թե աստղային համակարգություններին: 
Այդ հինգհարկանի շենքն է, այո, քաղաքի կենտրոնը և միակ կենտրոնը — և նա, այդ քաղաքը, միևնույն ժամանակ ուրիշ ո՛չ մի կենտրոն չի կարող ունենալ: 
Թող որքան կուզե ծխական դպրոցի ուսուցիչ ընկեր Վառոդյանը համոզե օրիորդներին, որ տիեզերքի նկատմամբ կենտրոն կարող է համարվել Բոչկա Նիկոլայի պանդոկը անգամ — թող ինչ ուզում է ընկ. Վառոդյանն ասե — մենք չենք փոխի մեր կարծիքը և հաստատ կպնդենք, որ հինգհարկանի այդ տունն է, այո, միակ կենտրոնը Նաիրյան այդ քաղաքի և ամբողջ գավառի և այնտեղից է, այո, որ ելնում են, էլեկտրական կապույտ կայծերի նման և տարածվում ամեն ուղղությամբ — վճիռներ ու ճակատագրեր: 
Ընկ. Վառոդյանն այդ բանը, իհարկե, մեզանից լավ գիտե, բայց նա օրիորդներին հաճելի, հանդուգն, խիզախ երևալու համար սոփեստություններ է անում: 
Եվ ինչպե՞ս կարող է ընկ. Վառոդյանն այդ չիմանալ, երբ իր կաշվի վրա է զգացել այդ ամենակարող կենտրոնի անմիջական ազդեցությունը: 
Հարկավոր է ասել, որ «կաշվի վրա» դարձվածքը պետք է բառացի հասկանալ, ամենքին լավ հայտնի սրճարանատեր Տելեֆոն Սեթոն — նա, որ սրճարան ունի Լորիս-Մելիքյան կոչվող փողոցի վրա, — երդվում է Հիսուսի անունով, որ բաղնիքում պատահմամբ տեսել է ընկեր Վառոդյանի կռնակի վրա... հետաքրքիր հետքեր: 
Որտե՞ղ, ասացեք խնդրեմ, եթե ոչ այդ ամենակարող կենտրոնում, կարող էր ընկ. Վառոդյանի կռնակն այդպիսի հետաքրքիր դրոշմներ ստանալ՝ կապո՛ւյտ-կապո՜ւյտ գծեր: 
Իսկ եթե՝ ընկ. Վառոդյանն այդ էլ չի ընդունում և խորհրդավոր կերպով ակնարկում է իր «Ընկերության» անգամ լինելու հանգամանքը... դժվար է այդ դեպքում որևէ հակաճառություն անել ընկ. Վառոդյանին: 
Նույնիսկ երեխաները գիտեն, որ «Ընկերությունը» կենտրոն է, մի ավելի ամենակարող և ահռելի կենտրոն, որ սուլթաններ, շահեր և կայսրեր պիտ տապալե — այդ անգո, ավելի լավ է ասել մաթեմատիկական այդ «Կենտրոնը»... 
Ասում ենք «մաթեմատիկական», որովհետև ընկ. Վառոդյանի ասելով՝ ի նկատի ունենալով այն միանգամայն անհերքելի հանգամանքը, որ հինգհարկանի «Կենտրոնը» կառուցված է վախի, բռնության, արյան ու թյուրիմացության վրա, — «Ընկերության» կենտրոնը քարե՛ է, գրանիտե՝ կառուցված դիտական սոցիալիզմի անհողդողդ հիմունքների վրա: 
— Ուրեմն երկու անգամ երկու հավասար է չորսի պես պարզ պետք է լինի, որ ոչինչ է հինգհարկանի կենտրոնը, իսկ «Ասկերությունը» — փաստ, անողոք ճշմարտություն — մերկ ճշմարտություն: 
Այսպես է տրամաբանում ընկ. Վառոդյանը, — և նա իրավունք ունի, հարցրեք ամեն մի երեխայի, այո, նույնիսկ երեխայի, և նա անվրեպ կերպով տեղն անգամ ցույց կտա այդ «Գերկենտրոնի», — այո.Վարդանի կամուրջը: 
Այսինքն ոչ թե կամուրջը բառացի, այլ նրա դիմացը, գետափին շինված մի տնակ, որ կիսաքանդ է հիմա, ավերակ, և որի քանդվելու խորհրդավոր պատմության հետ է կապված ընկեր Վառոդյանի կռնակի պատմությունը...
Ահա այդ պատմությունը, սիրելի ընթերցող:

Մի օր, այսինքն մի գիշեր, ժամը մոտավորապես երեքին, քաղաքի բոլոր տների պատուհանների ապակիները հանկարծ զրնգում են թափով, և նույն վայրկյանին լսվում է մի ահռեցուցիչ, ահռելի մի պայթյուն: 
Սարսափած քաղաքացիք դուրս են թափվում տներից և սկսում են դեպի դաշտը, դեպի գերեզմանոցը փախչել, կարծում են երկրաշարժ է, ժաժք՝ աստծու պատիժ: 
Բայց այդ լուրը հերքվել է շուտով և տարածվել է մի ուրիշ սարսափելի կարծիք, որ պայթել է Բերդը ամբողջ Բերդը մի րոպեում թռել է երկինք: 
Շատերն էլ այն կարծիքին են եղել, որ պայթել է Առաքելոց եկեղեցին. ամեն ոք գիտե, որ նրա վեմ-քարի ներքևում նաիրցի վարպետները պահած են եղել հազար փութ դինամիտ... 
Իսկ հայտնի պանդոկապետ Բոչկա Նիկոլայը, նա, որ հանրամատչելի դուխան է պահում Լորիս Մելիքյան փողոցի վրա, ասել է իր հարևան Մեռելի Ենոքին, որ, երևի, պատերազմ է սկսվել, բայց իրենք չգիտեն, հասարակ մարդիկ են — ի՞նչ իմանան: 
Բայց շուտով պարզվել է, որ ո՛չ Բերդն է պայթել, ո՛չ Առաքելոց եկեղեցին, և ո՛չ էլ պատերազմ է սկսվել: 
— Երանի այդ լիներ, — ինքն իրեն տղայաբար հերքելով ասում է մինչև օրս ընկ. Վառոդյանը, — բայց, մեր կարծիքով, բարեբախտաբար այդ չի եղել, այլ պայթել է, երևակայո՞ւմ եք... 
Վարդանի կամուրջը, այսինքն ոչ թե ինքը կամուրջը, այլ նրա դիմաց գտնվող այն հողե խրճիթը, որի մասին քիչ վերը խորհրդավոր կերպով հիշատակեցինք: 
— Խրճիթում պայթել է երեք փութ... դինամիտ... ահա՛ թե ինչ... 
Եվ հետևյալ օրն այդ խրճիթի տակից զինվորներն ու ոստիկանները հանել են չորս կիսավառ դիակներ, ավելի ճիշտ՝ դիերի մնացորդներ: 
Եղել են՝ բոլորին ծանոթ Ղարաբաղցի Նիկոլը, ուսուցիչ, — Մշեցի Մարգարը, սրճարանատեր, — Ռուս Աբրահամը, գաղտնի ոստիկանության պաշտոնյա, — և Վարդապետ Կարոն, — նա, որի մասին խոսելիս ընկ. Վառոդյանը միշտ ակնածանքով ասում է ընկեր Կարոն: 
— Ահա՛ թե ինչո՞ւ է Ընկերությունը կենտրոն և նույնիսկ Գերկենտրոն, սիրելի ընթերցող: 
Եվ ի՞նչ նշանակություն կարող է ունենալ, բացի դրականից, այն հանգամանքը, որ հողե այդ խրճիթում պայթած դինամիտի ազդեցությունը կողմնակի կերպով արտահայտվել է ընկ. Վառոդյանի կռնակի վրա, որպես կապույտ գծերի նրբահյուս մի նկար: 
Այն մյուս, սոխի գլխի չափ անգամ ընկ. Վառոդյանի աչքին նշանակություն չունեցող «Դառնության կենտրոնում» (ինչպես անվանում է ինքը ընկ. Վառոդյանը հինգհարկանի շենքը), — եղել է — հերոսական պայքար, անպարտ ընդվզում — մի կողմից (կարդա՛ ընկ. Վառոդյանի կողմից), — իսկ մյուս կողմից — բռնություն, մղձավանջ, դեղին ստրկություն: 
Իջել է, իջել է, որպես կարմիր ամոթ, «շոմպուր» ընկ. Վառոդյանի կռնակին, — և նա ելել է վեր՝ զտված, կարծրացած, — որպես սրբած դաշույն ելել է դառնության, զազրանքի կենտրոնից, — հառնել է, հաղթական, Նաիրյան ըմբոստ ոգին... 
Այսպե՛ս է եղել:




 --------------------------------------- 


Բայց մի բան դեռ մինչև օրս էլ ընկ. Վառոդյանը չի կարող մոռանալ և իրեն ներել, այն, որ այնտեղ, «Դառնության կենտրոնում», կամ — ինչպես ժողովուրդն է ակնածանքով ասում — «Մութ տեղը», — ինքը, ընկ. Վառոդյանը, ինչպես հեծից առաջ, նույնպես և, մանավանդ, ծեծի ընթացքում, երևակայո՞ւմ եք — զղջացել է երեխայաբար, որ ինքը խառնվել է, միանգամայն պատահական կերպով, այդ հիմար պատմությանը: 
Եվ ի՞նչ է արել վերջ ի վերջո, մի միամիտ երկտող է գրել ընկեր Կարոյին և խնդրել է նրանից «Ամբոխային տրամաբանությունը» — ահա՛ և ամբողջը: 
Երկտողը գտել են Կարոյի գրպանում, և ինքը պետք է տուժե. ի՞նչ թյուրիմացություն: 
«Հիմար հեղափոխականի անզգուշություն», — մտածել է զայրացած ընկ. Վառոդյանը փորձության վայրկյանին: 
— Եվ նա երկար ժամանակ չի ների իրեն ոչխարային այդ վախը, այդ ամոթաբեր թուլությունը, որ սև բիծ կարող է դնել ամեն մի իսկական հեղափոխականի անկաշառ խղճին: 
Փառք աստծու, որ այդ մասին գոնե ոչ ոք չգիտե. ընկ. Վառոդյանը խոսք է տվել իրեն, որ այդ սև արատը մի օր լվանա իր խղճից մի իսկական հեղափոխական գործով, — բայց մենք արդեն չափազանց երկարացրինք ընկ. Վառոդյանի խղճի պատմությունը, անցնենք քաղաքին:

Բացի հինգհարկանի շենքից — այդ, այսպես թե այնպես — ամենակարող կենտրոնից — քաղաքում կան, այստեղ ու այնտեղ հաստատված, մի շարք ուրիշ, քիչ թե շատ նշանավոր և աննշան կենտրոններ, ինչպիսիք են՝ հիվանդանոցը, քաղաքային ակումբը, տղայոց գիմնազը, իգական գիմնազը, քաղաքային և երկու ծխական դպրոցները. մոռացանք հաշտարար դատավորի ատյանը, բանտը և «հասարակաց տունը», որի համար խորապես խնդրում ենք ներողամիտ լինեք: 
Զորանոցները քաղաքին չեն վերաբերվում, նրանք գտնվում են երկաթուղագծի այն կողմը, գերեզմանատան մոտ, այնպես որ այդ երկու «հիմնարկությունները» թողնում ենք, միանգամայն հասկանալի պատճառով, անուշադիր: 
Քաղաքային հիվանդանոցն էլ, ասենք, համարյա թե քաղաքից դուրս է գտնվում, միհարկանի ցածլիկ մի տնակ է այդ, որ գտնվում է քաղաքի ծայրում, մի ցեխոտ ու նեղլիկ փողոցի անկյունը՝ ինքն էլ ցեխոտ ու խոնավ, ինչպես այդ փողոցը: 
Հիվանդանոցի բժիշկ պ. Սերգե Կասպարիչը քանիցս մտադիր է եղել հիվանդանոցը տեղափոխել քաղաք, բայց, դժբախտաբար, միշտ այնպես է պատահել, որ որևէ կարևոր մի հանգամանք խանգարել է նրան: 
— Կամ ինքն է հիվանդացել, կամ գավառապետի կինը, իսկ վերջին անգամ, երբ թե շենքն էր պատրաստ և թե սկսված էին բանակցություններ ինչպես շենքի տիրոջ, այնպես էլ հինգհարկանի կենտրոնի հետ, — երբ, որտեղից որտեղ, բժշկի համար միանգամայն անսպասելի, իսկ քաղաքացիների համար չափազանց սպասելի կերպով՝ պայթեց բժշկի գլխին աներևակայելի մի դժբախտություն, բժշկի Լեդայի գեղեցկություն ունեցող մանկահասակ կինը ինքնասպանփության գործեց... երևակայո՞ւմ եք՝ իրենց տան... արտաքնոցոմ: 
Մերկ, բոլորովին մերկ, ինչպես ասում են՝ Ադամի (Եվայի) զգեստներով մտել էր արտաքնոցը և ինքնասպանություն էր գործել ոչ թե ատրճանակի, կամ, ինչպես նման դեպքերում ընդունված է, որևէ թույնի օգնությամբ, այլ... շշմեցնող, անհասկանալի մի բան. քանդել էր արտաքնոցի հատակի տախտակը և նետել էր իրեն... հասկանո՞ւմ եք, թե ո՞ւր: 
Այս զարհուրելի, քստմնելի, այլանդակ, անհասկանալի, համարյա դիվային դժբախտությունից հետո բժիշկը ընդմիշտ ձեռք քաշեց իր մարդասիրական տրամադրություններից և սկսեց ակումբում, որտեղ նա դժբախտությունից առաջ միայն «պրաֆերան» էր խաղում ժամանցի և ջղերի հանգստության համար, — սկսեց դժբախտությունից հետո «բակարա», «մակաո» կամ տեղական «ցխրա» խաղը խաղալ, որով բավականին հանգստացնել կարողացավ իր այնքա՛ն քայքայված ջղերը: 
Եվ երբ այդ դեպքից հետո բժշկի կառապանը, որ լիովին վարձատրվում էր հիվանդանոցի կողմից, սկսեց բժշկին տուն հրավիրող պացիենտներից «կառքի փող» վերցնել — հիսունական կուղեկ — ոչ մի քաղաքացի սիրտ չունեցավ բարկանալու կառապանի վրա: 
Եվ ինչո՞ւ բարկանար, չափազանց էր մեծ բժշկի գլխին պայթած ընտանեկան դժբախտությունը, որից հետո, հարկավոր է ասել, ո՛չ միայն այդ փոփոխությունն էր, որ առաջ եկավ բժշկի գործերում, այլ պատահեց և այն, որ հիվանդանոցում մինչ այդ հասարակ ծառայի պարտականություններ կատարող բիթլիսցի Արշակն ստանձնեց նույն հիվանդանոցի պատասխանատու, կամ, ինչպես ասում են հերթապահ ֆելդշերի պաշտոնը, որով հնարավորություն ստեղծվեց բժշկական օգնություն հասցնելու ամեն դիմողի և ամեն ժամանակ: 
— Մի հանգամանք, որի գոյություն չունենալուց-առաջ շատ և շատ չքավոր հիվանդներ օրերով սպասում էին հիվանդանոցի պատերի տակ ընկած իզուր երազելով օգնություն և կարեկցություն: 
Չիք չարիք առանց բարյաց — ասում է իմաստությունը, և այս դեպքը մի անգամ ևս հաստատեց այդ դարավոր իմաստության անքնին ճշմարտությունը: 
Մանավանդ չպետք է մոռանալ, որ այդ մարդասիրական քայլը անելով (բիթլիսցի Արշակին ֆելդշեր նշանակելով) բժիշկն էապես de jure հաստատեց այն, ինչ de facto վաղուց արդեն գոյություն ուներ և անխանգար կերպով ծավալում էր իր գործունեությունը հիվանդանոցում ու քաղաքում: 
Բանն այն է, որ Բիթլիսցի Արշակը վաղուց հետե զբաղվում էր բժշկական պրակտիկայով և նույնիսկ բավականին հռչակ էր վայելում ոչ միայն քաղաքի հետամնաց թաղերում, այլև մոտակա շատ և շատ գյուղերում, դեպի որոնք հաճախ բժշկական տուրնեներ էր կատարում Բիթլիսցի Արշակը, կամ, ինչպես գյուղացիներն էին նրան հորջորջում՝ «դոխտուր Արշակը»: 
Պարբերաբար ամեն տարի Մեծ պասի երրորդ շաբաթվա երկուշաբթի օրը կարելի էր տեսնել Բիթլիսցի Արշակին գյուղական երկանիվ սայլի վրա նստած դեպի մոտակա գյուղերը տուրնեի գնալիս, որից նա միշտ վերադառնում էր ավագ երեքշաբթի օրը՝ նույն երկանիվ սայլի վրա յուղ, պանիր, ձու և մի քանի սպիտակահեր գառնուկներ բարձած, որոնցից բավականին պատկառելի մասը բժշկի տունն էր ուղարկվում, որպես նրա երախտապարտ ծառայի կողմից խոնարհաբար մատուցած զատկական «ռուշվաթ» (նվիրաբերություն): 
Այնպես որ բժիշկն իր այդ մարդասիրական քայլն անելու համար ամենայն բարոյական և իրավական իրավունք ունենալուց բացի՝ ի դեպս իր ամենավերջին պաշտոնյային ըստ արժանյաց վարձատրելով հանդերձ ազատեց իր վտիտ ուսերը քաղաքային բժշկի չափազանց ծանր ու պատասխանատու պարտականությունների մի փոքրիկ մասից ուսերի ազատ մնացած մասը տրամադրելով ընտանեկան վերոհիշյալ դժբախտության ահռելի ծանրությանը, որը կրել կարողանալու համար ճիշտ որ հարկավոր էին այդպիսի քիչ թե շատ թեթևացնող միջոցներ: 
Եվ այդ միջոցները գտնելու գործում, ասում են, մեծ բարոյական օգնություն է ցույց տվել բժիշկ Սերգե Կասպարիչին նրա վաղեմի բարեկամ և թղթախաղային պարտնյոր՝ քաղաքի հաշտարար դատավոր պ. Օսեփ Նարիմանովը, նա, որ մոտիկ բարեկամն է մի անգամ արդեն պատմությանս սկզբում հիշված, քաղաքի ամենահարգելի հարուստ Գեներալ Ալոշի, որի ասելով Օսեփ Նարիմանովը ՞հոգի է, իսկական հոգի՞...
Նրա ատյանը գտնվում է քաղաքի ամենամեծ — Ալեսանդրյան փողոցի վրա: 
Մի թիթեղե ցուցանակ ունի, որի վրա գրված է ռուսերեն՝ «Հաշտարար դատավոր»: 
Օսեփ Նարիմանովը նստում է այդտեղ: 
Նրա ատյանին կից երեքհարկանի շենքը ռեալական դպրոցն է, նրանից երկու տուն այն կողմը — օրիորդաց գիմնազը, իսկ օրիորդաց գիմնազից երեք տուն այն կողմը — այն պալատ-շինությունն է, որ պատկանում է մեզ արդեն բավականին ծանոթ Գեներալ Ալոշին: 
Քաղաքի ամենամեծ հարուստն է Գեներալ Ալոշը, որ թեկուզև գեներալ չէ և ոչ էլ զինվորական, բայց քաղաքում ունեցած իր դիրքի և ազդեցության շնորհիվ ստացել է այդ պատվավոր հորջորջումը: 
Իսկ Գեներալ Ալոշի դիրքի մասին մոտավոր գաղափար տալու համար բավական է ասել, որ նրա բնակարանում է իջևանում նահանգապետը՝ ամեն անգամ այդ քաղաքն այցելելիս ահա՛ թե ով է Գեներալ Ալոշը: 
Հաշտարար դատավոր Օսեփ Նարիմանովը, որ ապրում է Գեներալ Ալոշի պալատ-բնակարանի ներքևի հարկում, սիրում է պատմել ակումբում — նրա, Գեներալ Ալոշի ներկայությամբ, թե ինչպե՞ս նահանգապետը, առաջին անգամ Գեներալ Ալոշի բնակարանը մտնելիս, բարեհաճել է այն կարծիքը հայտնել, որ այդպիսի մի ճաշակավոր բնակարան պատիվ կարող էր բերել... նույնիսկ Պետերբուրգին, այո, անգամ Պետերբուրգին... 
Եվ այս պատմությունն անելիս հաճույքով չըփչըփացնում է շրթունքները հաշտարար դատավոր Օսեփ Նարիմանովը, իսկ ներկա գտնվող Գեներալ Ալոշը հաճույքից թարթում է աչքերն ու նայում է հատակին, համեստությունից ասես ուզում է գետինը մտնի: 
«Հոգի մարդ է այդ Օսեփ Նարիմանովը» — մտածում է նա:

Եվ ճիշտ որ հաշտարար դատավոր Օսեփ Նարիմանովը, ինչպես ռուսներն են ասում, հոգի է, կատարյալ հոգի: 
Չնայած, որ նա ծնվել է Հաշտարխանում, բայց, երևակայո՞ւմ եք, այնպես է ընտելացել Նաիրյան այդ` քաղաքին, որ-ասես այդտեղացի լինի: 
Ահա սա է պատճառը, որ նա շատ գործեր, վեճեր, ընտանեկան կռիվներ, ամուսնական անախորժություններ և նման այլ և այլ փոքրիկ դատեր սիրում է հարթել ո՛չ որպես պաշտոնյա, այլ, այսպես ասած ընտանեբար, կամ, ավելի ճիշտ՝ հայրաբար — որի համար և նա ամենաիրավացի կերպով վայելում է բոլոր քաղաքացիների հարգանքը, իսկ շրջակայքում բնակվող գյուղացիների կողմից այդ հանգամանքն արտահայտվում է, որպես խորին ակնածանքով նվիրաբերած մի քանի տասնյակ ձու, տաս-տասներկու ֆունտ «անքաշ» պանիր, կամ, երբեմն էլ, եթե գործը քննվում է զատկական տոների նախօրյակին՝ մի երկու գառ կամ ուլ: 
Նա չի սիրում գործերը ձգձգել՝ զզվում է պաշտոնական եռուզեռից: 
Օսեփ Նարիմանովն այդպիսի մարդ չէ և չի էլ ուզում լինի: 
Եթե նա հնարավորություն ունենար և մի քիչ էլ ֆիզիկականը ներեր — ամենամեծ ուրախությամբ կթողներ քաղաքն էլ, հաշտարար դատավորի պաշտոնն էլ և որևէ մի գյուղ կտեղափոխվեր՝ երկրագործությամբ զբաղվելու: 
Օսեփ Նարիմանովը շատ է սիրում երկրագործությունը, մանավանդ այդ աստվածային զբաղմունքի կենարար բարիքները և հողային հարցի մասին սիրում է հայտնել բավականին ազատամիտ կարծիքներ: 
Հետաքրքիր անձնավորություն է Օսեփ Նարիմանովը — Օսեփ Նարիմանովին հարկավոր է հասկանալ: 
Հաշտարար դատավորի ատյանին կից շենքը, ինչպես ասացինք, ռեալական դպրոցն է, իսկ երկու տուն այն կողմը — օրիորդաց գիմնազը: 
Հարկավոր է ասել, որ քաղաքի այդ մասը ներկայացնում է իրենից — իսկական մի «կրթական կենտրոն»: 
Երկու դպրոցի շենքերը պատկանում են մեզ արդեն հայտնի Գեներալ Ալոշին, և ամեն առավոտ, երբ նա հաշտարար դատավոր Օսեփ Նարիմանովի հետ անցնում է դպրոցների առաջից — ռեալական դպրոցի տեսուչ Արամ Անտոնիչ — «Փուքսը» (այսպես են անվանում դպրոցի տեսուչ Արամ Անտոնիչին չարաճճի աշակերտները՝ նրա փորի բավականին պատկառելի մեծության պատճառով) — բացականչում է վերից՝ տեսչանոցի պատուհանից, — Խորի՛ն հարգանքներս Ալոշա Նիկիտիչին. Օսեփ Կարպիչին — նույնպես: 
Դպրոցի աշակերտները շատ անգամ են լսել իրենց խոժոռ տեսչի սիրալիր այս բացականչությունը վերոհիշյալների հասցեին — և թերևս մի քիչ էլ այս է պատճառը, որ նրանք, դպրոցի աշակերտները, մի առանձին հարգանք են տածում դեպի Գեներալ Ալոշը և Օսեփ Նարիմանովը: 
Ասում եմ «մի քիչ» որովհետև հիշյալ պատկառելի քաղաքացիներին հարգելու ուրիշ պատճառներ և միանգամայն արդարացի հիմքեր ևս ունեն ռեալական դպրոցի չափահաս աշակերտները: 
Երբ, զատկին կամ Ծննդին, դպրոցական երեկույթներ են լինում դպրոցի սրահում — ովքե՞ր են բազմում առաջին կարգի նստարանների վրա, գավառապետի կողքին. — Գեներալ Ալոշը և Օսեփ Նարիմանովը: 
Եվ կամ երբ տոնածառի լուսազարդ ճյուղերից կախված շաքարե թիթեռնիկներն ու գույնզգույն կոնֆետները ստանալուց հետո աշակերտները գնում են տուն և միայն հյուրերն ու ուսուցիչներն են մնում ընթրիքի — ովքե՞ր են բացակայում միշտ՝ ելնում են սեղանի վրայից և քչփչալով շրջում մութ դասարաններում. — տեսչի կին Օլգա Վասիլևնան-Շիկահեր Դդումը (ինչպես անվանում էին նրան աշակերտները) և Օսեփ Նարիմանովը — մեկ, — և հետո՝ Ալյոշա Նիկիտիչը՝ մերթ օրիորդաց գիմնազի վարժուհի Վառյա-հոգյակի հետ թևանցուկ, մերթ էլ՝ թվաբանության ուսուցիչ Բարսեղ Աբգարիչի կնոջ– «ճուտ»-ի իրանը գրկած: 
Այս ամենն իր սեփական աչքերով տեսել է հինգերորդ դասարանի աշակերտ Վարդանյան Սերգուշը և պատմել է ընկերներին ամենայն մանրամասնությամբ: 
Իսկ նման դեպքերից մի շաբաթ անց սովորաբար ռեալական դպրոցի և օրիորդաց գիմնազի արտաքնոցների պատերին լույս են տեսնում վերոհիշյալ անցքերին վերաբերյալ բավականին հետաքրքիր հանգավոր և անհանգ գրություններ, որոնք շատ շուտով տարածվում և բերանից բերան են անցնում ո՛չ միայն հիշյալ դպրոցների պատերում, այլ այդ պատերից բավականին հեռու գտնվող շատ և շատ ընտանեկան հարկերի ներքո, նույնիսկ Տելեֆոն Սեթոյի սրճարանում: 
Եվ արդյոք նրանք չե՞ն մեղավոր (Գեներալ Ալոշը և Օսեփ Նարիմանովը), որ մինչև օրս էլ «պսակի չարժանացած» ծխական դպրոցի ուսուցչուհի օր. Սաթոն ունի ընդամենը հինգդասյան կրթություն և որպես ոչ միջնակարգավարտ ստանում է պակաս ռոճիկ նրանք են, նրանք են միշտ՝ Գեներալ Ալոշը և Օսեփ Նարիմանովը: 
— Հետաքրքիր քաղաք է Նաիրյան այդ քաղաքը և բազում խորհրդավոր ու հետաքրքիր դեմքեր ու պատմություններ ունի...
Սակայն վերոհիշյալ պաշտոնական կենտրոններից ավելի հետաքրքիր և ուշագրավ են քաղաքի, եթե կարելի է այսպես արտահայտվել՝ «անպաշտոն» կենտրոնները, թեպետև նրանք, ըստ մեծի մասի, չեն վայելում հանրության կողմից այն խորհրդավոր հարգանքը, որ վիճակվել է պաշտոնական կենտրոններին: 
Բայց ինչո՞վ, ինչո՞վ է պակաս և ինչո՞ւ համար հասարակական հիմնարկություն չպետք է համարվի թեկուզ հենց, օրինակի համար, եկեղեցական մոմավաճառքի խանութը, որտեղից դուրս ելած բոլոր մոմերը կնքված են լինում, այո՜, — իսկական Նաիրյան կնիքով: 
Կրկնում եմ՝ իզուր են միամիտ քաղաքացիք եկեղեցական մոմավաճառքի խանութի վրա աչքի ծայրով նայում. Նա կենտրոն է, և որքան էլ ասածս չափազանցություն թվա — կարևոր կենտրոն: 
— Եկեղեցիներին և ծխական դպրոցներին վերաբերյալ բոլոր խնդիրներն այդտեղ են արծարծվում և սանկցիա ստանում: 
Մոմավաճառքի արտաքինից այդ քոսոտ խանութը, որ այնպես համեստ պահվել է փողոցի ամենախուլ անկյունում — էապես այն նշանակալից դերն է խաղում քաղաքի հասարակական կյանքում, ինչ դեր որ խաղում են քաղաքակրթված երկրներում քաղաքական ակումբները և սալոնները: 
Եվ այդպիսի մի դեր խաղալու համար ամեն հարմարություններ ունի մոմավաճառքի խանութը. — տաք է, քաղաքի կենտրոնում է գտնվում և, որ ամենակարևորն է ազատ է կողմնակի այցելուներից, շաբաթը մի, կամ շատշատ երկու այցելու հազիվ է մտնում այդ խանութը մոմ գնելու նպատակով, այնպես որ ո՛չ մի կողմնակի անձնավորություն չի խանգարում այդտեղ հավաքված վարժապետներին և հոգաբարձուներին: 
Եվ նրանք էլ, լիովին օգտվելով խանութի այդ հարմարություններից՝ հաճախ նարդի, կամ թուղթ են խաղում որևէ ուտելիքի, կամ մի երկու շիշ գինու վրա. ով որ տարվեց — գնի: 
Բայց գիտե՞ք, թե ինչո՞ւ, ի միջի այլոց, մոմավաճառքի խանութը կողմնակի այցելուներ չունի, այդ մասին կարող է տեղեկացնել քաղաքում շատ հայտնի սրճարանատեր Սեթոն, որ ամեն ինչից տեղեկություններ ունենալու շնորհիվ քաղաքացիների կողմից արժանացել է «Տելեֆոն Սեթո» հորջորջման: 
Այդ հարգելի քաղաքացին պատմում է, որ երբ կոշկակար Սիմոնի երեխան կնքելիս ինքը, որպես կնքահայր, ուզեցել է մտնել մոմավաճառքի խանութը մի զույգ կերոն գնելու — ս. Գևորգ եկեղեցու քահանա տեր Հուսիկ-Խաչագողը զգույշ քաշել է նրա փեշից. մոմավաճառքից կերոն գնելու ոչ մի կարիք չկա, — ասել է տեր Հուսիկ-Խաչագողը Տելեֆոն Սեթոյին, — կարող է եկեղեցուց վերցնել, թե էժան կնստի և թե եկեղեցին կօգտըվի, — ասել է Տելեֆոն Սեթոյին տեր Հուսիկ քահանան: 
Ահա թե ինչու ազգային այդ հիմնարկությունը — եկեղեցական մոմավաճառքի խանութը — այցելուներ չունի:

Բայց որպես մի հսկայական «քաղաքական ակումբ» — և այն էլ ոչ միայն վարժապետների և հոգաբարձուների, այլև ազգային գործերով բոլոր հետաքրքրվողների համար, — որպես այդպիսի ահա մի հասարակական կենտրոն հայտնի է քաղաքում «Լույս» նավթարդյունաբերական ընկերության այդտեղի ներկայացուցչի գրասենյակը, — մի հիմնարկություն, որ ամենայն իրավունքով կարող էր անվանվել «Նաիրյան գործերի կենտրոն»: 
Եվ այդ էլ «Լույս» ընկերության ներկայացուցիչ Համո Ասատուրովի շնորհիվ, այն Համո Ասատուրովի, որին, նավթի հետ գործ ունենալու պատճառով, քաղաքում կարճ անվանում են — «Մազութի Համո»: 
Չնայած այն հանգամանքին, որ «Լույսի» ներկայացուցիչ Համո Ասատուրովը Մազութի Համո է — գավառապետի ամենամոտիկ բարեկամն է և նրա տարիքավոր կնոջ՝ Ագրիպինա Վլադիսլավովնայի միակ մխիթարանքը այդ «տաղտուկ, զզվելի, հիմար քաղաքում» — մյուս կողմից՝ չնայած որ գավառապետն իր հերթին մշտական հյուրն է Համո Համբարձումովիչի հյուրընկալ ընտանիքում՝ մանավանդ երբ տանն է լինում ոչ թե ինքը Մազութի Համոն, կամ նրա կինը՝ Անգինա Բարսեղովնան, այլ նրանց աղջիկը՝ տասնութ տարեկան «Սևաչյա Պրիմադոննան», — չնայած, կրկնում ենք, Մազութի Համոյի ընտանեկան այս բարդ հանգամանքներին — գուցեև շնորհիվ հենց այդ հանգամանքների — Մազութի Համոն է՛ և կմնա միակ կենտրոնական անձնավորությունը Նաիրյան այդ քաղաքի — և ո՛չ մի ազգային, կամ հասարակական խնդիր չի կարող արծարծվել կամ ընթացք ստանալ առանց նրա, Մազութի Համոյի, սանկցիայի: 
Որովհետև, բացի վերոհիշյալ հանգամանքները, Մազութի Համոն ամենախելացի և գործունյա անձնավորությունն է ամբողջ քաղաքում, դիրքի տեր է, ռոճիկավոր պաշտոնյա է թեկուզ բայց սեփական տուն ունի և մի քիչ էլ հող, — մի խոսքով հարուստ է, խելացի, հասարակական լայն կապեր ունի, և, որ ամենագլխավորն է՝ Մազութի Համոն անդամ է... «Ընկերության» — և այն էլ՝ ազդեցիկ անդամ... 
Չե՞ք հավատում. — բայց ես այդ ամենահաստատ աղբյուրից գիտեմ: 
Հայտնի է և այն, որ նա, Մազութի Համոն, արտասահմանից «Դրոշակ» է ստանում և գաղտնի կերպով տարածում ժողովրդի ստորին խավերում: 
Եվ այս հանգամանքը ոչ միայն ինձ, հասարակ մահկանացուիս է հայտնի, այլև նույնիսկ իրեն — գավառապետին, — և այս է ահա ամենազարմանալին: 
Գավառապետը Համո Համբարձումովիչի հեղափոխական գործունեության վրա մատների արանքից է նայում և, հայտնի չէ թե ինչու, նրա հեղափոխական գործունեությանը համարում է «միամիտ չարաճճիություն»: 
Համո Համբարձումովիչը կրակ էլ լինի — հոգի է և միանգամայն անվնաս անձնավորություն, — ասում է գավառապետը: 
«Դուր՝ է եկել մարդուն» — մտածում են քաղաքացիք. «Ի՞նչ ասես»: 
Բայց թե իրոք որքա՜ն է դուր եկել գավառապետին Մազութի Համոն — դժվար է մի քիչ պատկերացնել, քանի որ հայտնի է բոլորին, որ Վարդանի կամուրջի դիմացը գտնվող այն հողե խրճիթը պայթելու ժամանակ, երբ գործը պետական քննության հանձնվեց վարժապետ Կարոյի գրպանում գտնվեցին... 
Մազութի Համոյի ձեռքով գրված մի շարք նամակներ... 
Եվ եթե գավառապետը չլիներ և չծածկեր այդ գործը — Համո Համբարձումովիչը հիմա Սիբիրում կլիներ, Մազութի Համոյի ոսկորներն անգամ հիմա փտած կլինեին...
Բայց արի տես որ՝ չնայած Մազութի Համոյի այդքան մեծ դիրքին ու հռչակին, մի ժամանակ քիչ մնաց, որ նրա գրասենյակը, որպես «Նաիրյան գործերի կենտրոն», իր առաջնությունը զիջեր — երևակայո՞ւմ եք՝ Ալեքսանդրյան կոչված փողոցում գտնվող չնչին մի խանութի, որի ցուցանակի վրա նկարված կային երկու հրացան, երկու փախչող նապաստակներ, մի ձիու պայտ և մի հատ էլ չգիտես — ձիո՞ւ, թե շան գլուխ՝ պայտի մեջ մտցրած: 
Այսպիսի մի նշանավոր ցուցանակ ուներ այդ խանութը և ցուցանակի վրա, վերոհիշյալ նկարների մեջտեղը, գրված էր ռուսերեն` Магазин «Охота» Ншан Маранкозян. Այս նշանավոր ցուցանակը կպցրած էր խանութի ճակատին, սակայն խանութի լայն վիտրինի աջ և ձախ կողմը կպցրած կային երկու ուրիշ ցուցանակներ, որոնց վրա թեկուզ նկարներ չկային, բայց գրությունը հայերեն էր. «Ծախում եմ որսորդական զանազան» — գրված էր մեկի, և «Ապրանքներ Նշան Մառանկոզյան» — մյուսի վրա: 
Որսորդական ապրանքներ վաճառող Մառանկոզ Նշանի այս չնչին խանութն էր ահա,որ մի ժամանակ մրցել էր ուզում Մազութի Համոյի գրասենյակի հետ և կամենում էր դառնալ... 
Նաիրյան գործերի կենտրոն. -ծիծաղելի է, չէ՞: 
Բայց Մառանկոզ նշանի այդ անխոհեմ վարմունքը, ինչպես և կարելի էր ենթադրել, վերջացավ կատարյալ անհաջողությամբ, և գործի նման վախճանը Մառանկոզ Նշանի համար ունեցավ բավականին ողբերգական նշանակություն... 
Գործիչ ընկերների մշտական ելումուտը և գործնական հավաքույթներն ի վերջո հիմնովին քայքայեցին Մառանկոզ նշանի տնտեսական-ֆինանսականը, որովհետև հո չէ՞ր կարելի հավաքել մարդկանց և դատարկ զրույցներով կերակրել, հարկավոր էր և որոշ հյուրասիրություն, ինչպես այդ ընդունված է բոլոր քաղաքակիրթ երկրների քաղաքական ակումբներում. մի բաժակ թեյ, մի երկու ֆունտ խաղող, մի թաս արաղ կամ գինի, իսկ երբեմն էլ, փոփոխության համար — մի երկու ռյումկա կոնյակ: 
Մի ամիս միայն Մառանկոզ Նշանի տնտեսականը կարողացավ դիմանալ գործիչ-ընկերների բարձրապատիվ գրոհին. մի ամիս միայն նրա խղճուկ խանութը կարողացավ «Նաիրյան գործերի կենտրոն» հանդիսանալու բարձր պատվին արժանանալ: 
Մի ամիս հետո, ցավոք իր սրտի և ի մեծ հաճույք Մազութի Համոյի — Մառանկոզ Նշանն ստիպված եղավ ծախել իր խանութը, թեկուզ բան էլ չէր մնացել, ինչպես ասում են, ծախելու, — և գնաց Պուլկարիա` ամբողջովին հեղափոխական գործին նվիրվելու: 
Եվ հիմա նրա խանութը, թեկուզ ցուցանակները դեռ մնացել են անփոփոխ, միայն հիասթափություն կարող է առաջացնել, եթե մեկը՝ ցուցանակներին նայելով, ներս մտնի որսորդական պիտույքներ գնելու: 
Ներս մտնողը հիմա այդ նշանավոր խանութում կտեսնի — նախ՝ խանութի մի պատից մյուսը ձգվող փայտե մի նեղ դազգահ, որ խանութը բաժանում է երկու անհավասար մասի, իսկ դազգահի այն կողմը` դեմը, կողք-կողքի շարված` թիթեղե մի չինացի, ձեռքին կլոր մի վահան, — ավստրիական, նույնպես թիթեղե, կանաչագույն մի զինվոր, նույնպես վահանը ձեռքին, — ֆեսավոր մի ասկյար, նա՛ էլ թիթեղե ու վահանավոր, — և մի շարք ուրիշ նման արարածներ — բոլորը թիթեղե, բոլորը վահանավոր: 
Իսկ խանութի առաստաղից այդ թիթեղե արարածների գլխին բարակ թելերով կախված գույնզգույն ձվերն ու լուցկիները, խորքում դիմացի պատին հենած կարտոնե դեկորացիան, որ իբր թե անտառ է ներկայացնում, դազգահի վրա դրված հսկա գրամաֆոնը և բախտախաղի կլոր սեղանը` վրան էժանագին սապոններ, աղամաններ և մի քանի հատ թղթադրամներ շարած — այս բոլոր հեքիաթային երևույթները հասկանալու համար հարկավոր է գիտենալ, որ Նշան Մառանկոզյանի այնքան նշանավոր, պատմական անցյալ ունեցող հեղափոխական խանութում հիմա մեզ արդեն հայտնի Բիթլիսցի Արշակի եղբայրը՝ Ամերիկայից վերադարձած Բիթլիսցի Մանուկը, հիմնել է «Տիր» կոչված հիմնարկությունը, որ վերջին նորությունն է, նաիրյան այդ քաղաքի վերջին ամերիկական նորությունը, ուր կիրակի օրերը շատ պատկառելի քաղաքացիներ զբաղվում են հոգեշահ բախտախաղով, իսկ գիշերները ծխական դպրոցի ուսուցիչներից մի քանիսը, կոշկակար Սիմոնը, Մեռելի Ենոքը, Տելեֆոն Սեթոն և ռեալական դպրոցի բարձր դասարանի աշակերտներից շատերը հավաքվում են գաղտնի թղթախաղի:

Հիմա ամեն անգամ այդ խանութի մոտից անցնելիս Համո Համբարձումովիչի — Մազութի Համոյի սիրտը լցվում է մարդասիրական տխուր զգացմունքով. նա հիշում է Մառանկոզ Նշանին և խղճում է մարդկանց: 
Եվ այդ խեղճ, անճարակ, գռեհիկ վանեցին ուզում էր իր՝ Համո Համբարձումովիչի հետ, մրցության ելնել... 
Ո՞վ էր նա և ո՞վ է ինքը, «Լույսի» ներկայացուցիչ Մազութի Համոն... 
Այս համեմատությունն անելիս Համո Համբարձումովիչը հիշում է միշտ, ինքն էլ չգիտե ինչու, գավառապետի կնոջը — Ագրիպպինա Վլադիսլավովնային և նրա սիրտը հալչում է մի անուշ ջերմությունից, ինչպես թեյի մեջ գցած ռաֆինադ — շաքար: 
«Դժվար է Մազութի Համոյի հետ մրցել, շատ է դժվար» — մտածում է նա:

Եվ ճիշտ որ՝ ինչո՞ւ, մրցել: 
Ինքը ամենամոտիկ բարեկամն է — գավառապետի, բժշկի, Օսեփ Նարիմանովի, Գեներալ Ալոշի և այլն, և այլն, և այլն — քաղաքի բոլոր ազդեցիկ և դիրքի տեր մարդկանց: 
Վերջապես ինքը — այո– նախագահն է տեղական «Կոմիտեի», և նույնիսկ երևակայո՞ւմ եք — «Կենտրոնական Կոմիտեի», թեկուզ այս մասին գավառապետը չգիտե և չի էլ ենթադրում... 
Գիտենա էլ — ի՞նչ պիտի անե. դժվար է, դժվար է Համո Համբարձումովիչի հետ մրցելը` խելացի մարդ է գավառապետը, նա հո չի կարող այդ բանը չհասկանալ... 
Իսկ այն, որ նա ներկայացուցիչն է «Լույս» նավթարդյունաբերական ընկերության. նավթը հո «որսորդական ապրանք» չէ, որ իսկույն սպառվի. քանի դեռ ապրում է ինքը և կանգուն է Բաքուն, Համո Համբարձումովիչի գրասենյակը կա և կմնա իսկական «Նաիրյան գործերի կենտրոն» և ո՞վ գիտե նրա, Համո Համբարձումովիչի գրասենյակից չէ, որ պիտի ելնե խանդավառ առաջին «ողջույնը ազատ նաիրցիներին» — երբ ցրվի մի օր մուժը, մշուշը դարավոր Նաիրիի դեմքից և զվարթ ու խնդուն, որպես ինքնակալ մի արքա — ժողովուրդ, ելնե դարերի փոշուց ազա՛տ Նաիրին...
Այսպիսի մտքեր է ահա ունենում ամեն անգամ Նշան Մառանկոզյանի նախկին խանութի առաջից անցնելիս Համո Համբարձումովիչը — Մազութի Համոն:

Բայց բավական է, կարծեմ, որքան խոսեցինք Նաիրյան քաղաքի զանազան նշանավոր և աննշան կենտրոնների մասին. եթե այդ քաղաքի բոլոր քիչ թե շատ աչքի ընկնող կենտրոնների մասին խոսելու լինեինք` նախ երբեք չէինք վերջացնի, և, երկրորդ՝ ընկեր Սուրեն Վառոդյանի նման դեմ կառնեինք այն թյուրիմաց հարցին, թե ինչո՞ւ, վերջապես, կենտրոն չի՛ կարող համարվել թեկուզ Եգոռ Արզումանովի գինետունը, կամ Տելեֆոն Սեթոյի հայտնի սրճարանը, որ ունի հայերեն գրված այսպիսի մի ցուցանակ.
 ՂԱՀՎԵ, ՉԱՅ, ՃԱՇԱՐԱՆ
 ՍԵԹՐԱԿ ՖԱԼԻԱՆ
Թողնենք, ուրեմն, բոլոր այդ կենտրոնները և անցնենք քաղաքի առօրյա կենցաղին:

Ինչպես ամեն տեղ աշխարհիս երեսին, այնպես էլ նաիրյան այդ փոքրիկ քաղաքում — կանուխ, մութլուսուն ելնում է նաիրցի խանութպանը, ոմն Կարապետյան կամ Մարտիրոսյան, — իր տնից և գնում է գործի: 
Քաղաքի առևտրական մասը Լորիս — Մելիքյան կոչված փողոցն է, ուր երկու շարք, կողք-կողքի ձգված են ցածլիկ, միհարկանի խանութները` երկար-երկար — մինչև կայարան: 
Քաղաքի ամենաբանուկ փողոցն է այդ և որպես այդպիսին` ամենափոշոտն ու ամենացեխոտը: 
Եթե անձրևային է լինում եղանակը` փողոցի մի մայթից մյուսն անցնելու համար Հարկավոր է ձեռք քաշել կրկնակոշիկից կամ կոշիկից, եթե մեծ է այն ոտքիդ, անպայման ցեխում կմնա: 
— Այդ փոշոտ, ցեխոտ, նեղլիկ փողոցում են կենտրոնացած քաղաքի առևտրական հիմնարկությունները և ուրիշ ոչ մի տեղ, եթե, իհարկե, չհաշվենք թաղերում գտնվող այն մի երկու տուն-խանութները, որոնցում առևտուրը տեղի է ունենում նահապետական ձևով` ապրանքների փոխանակությամբ: 
Մի ձուն — մի ասեղ` ահա այդ խանութների առևտուրը:

Ինչպես ասացինք` առավոտ կանուխ, համարյա մութլուսուն, ելնում է նաիրցի խանութպանը տնից և գնում է գործի: 
Նա — ահա — անցնում է առավոտվա մշուշի միջով, ելնում է մշուշից` միջահասակ, ծուռ, աջ ուսը միշտ մի քիչ բարձր ձախից. մոխիրե ուրվական: 
Լուրջ է` դեմքը թուխս նստած հավի է նման, հոգսեր, հոգսեր, հոգսեր — աշխարքի հանելուկ: 
Ելնում են, ելնում են տներից ու քայլում են դանդաղ, անշտապ, ու բացվում են խանութներն իրար ետևից, հացագործ, մանրավաճառ, կոշկակար. կողքին` մրգեղենի խանութ, կողքին՝ կտորեղեն, խալիներ, բրինձ: 
Համարյա ոչ մի խանութ չկա, որ մի գործով զբաղվի. հացթուխի խանութում միևնույն ժամանակ նավթ էլ է ծախվում՝ Մազութի Համոյից մի փութ նավթ է գնել և գրվանքաներով ծախում է ուզողին: 
Կտորեղեն ծախողը — հակերով բրինձ է վաճառում, կամ շաքար, կամ լուցկի: 
Խանութը կոշկակարի է, բայց խանութի անկյունում դրված է մի սեղան, որի դեմը կանգնած եկվոր մի նաիրցի վարսավիրությամբ է զբաղվում: 
Կամ մտնում ես ներս — վարսավիր է, բայց պատուհանի առաջ, անկյունում, ակնոցավոր մի մարդ սեղանի դեմը նստած` ժամացույցներ է տնտղում, ժամագործ է:

Կամ այստեղ, նպարավաճառի կողքին, աղյուսե բավականին ընդարձակ մի խանութ է ահա. մեծ, ապակեպատ դռներով, նույնիսկ վիտրին ունի, ուր շարված են` տղամարդու և կանացի պատրաստի կոստյումներ, սանրեր, մկրատներ, արտասահմանյան օծանելիքներ: 
Իսկ ցուցանա՞կը. Փարիզից է բերված. — սև ֆոնի վրա ոսկեզօծ տառերով գրված է ֆրանսերեն՝ «A bon marche»: 
Տերը՝ երեսունն անց սափրված Եվրոպացի է՝ պենսնեն Նաիրյան քթին, անբեղ– անմորուք. դերասան է ասես, որ զբաղվում է առևտրով: 
Նրան անվանում են քաղաքում — պ. Աբոմարշ:

Աբոմարշի հարևանը սափրիչ է. չէ. Եվրոպական վարսավիր, ինչպես հայտարարված է նրա ցուցանակի վրա: 
Անունն է պ. Վասիլ: 
Միջահասակ է, լայնաթիկունք. չիլ այտեր ունի, դեղին մորուք: 
Սիրում է ածիլելիս շրթունքներն այնքան մոտեցնել սափրվողի դեմքին, որ նրա մասին քաղաքում պատմում են զանազան առասպելներ:

Նրա հարևանը — կոշկակար է, հայտնի է քաղաքում, որպես սքանչելի «կինտաուրի» պարող: 
Բարեկենդանի հինգշաբթի երեկոները, երբ քաղաքի ակումբում, որ մի փոքր բեմանման հարմարություն ունի, որևէ եկվոր մի դերասան տեղական սիրողների հետ խաղում է «Վարդանանց պատերազմը» — բոլորը գնում են ակումբ ո՛չ այնքան «Վարդանանց պատերազմը», որքան կոշկակար Սիմոնի «կինտաուրին» տեսնելու: 
Բոլորը սիրում են նրան, բացի վարսավիր Վասիլից, որ չարախնդաբար անվանում է նրան կամ «Կինտաուրի Սիմոն», որ դեռ էլի ոչինչ, — և կամ... «Կլուբի մեյմուն». — կատարյալ խայտառակություն:

Բայց ամենից հետաքրքիրը կոշկակարի հարևանն է՝ պարսկաստանցի մի վաճառական, որ զբաղվում է գորգի, քիշմիշի, մորթեղենի և շաքարի առևտրով: 
Եթե խանութը մտնեք՝ կտեսնեք. — գորգեր, գորգեր, գորգեր՝ հին, փոշոտ, զանազան: 
Աղվեսի, սանսարի, վագրի ու արջի մորթիներ: 
Պարկերով իրար վրա դարսած շաքար: 
Արկղերով քիշմիշ: 
Մեծ խանութ է. Պարսկաստանի և Եվրոպայի հետ առևտրական կապեր ունի:

Հարևան խանութը — մեզ արդեն բավականին ծանոթ Ղահվեճի Սեթոյի խանութն է, ուր նա չոր սուրճ է ծախում: 
Ինչպես այս խանութը, այնպես էլ իրեն՝ ղահվեճի Սեթոյին չպետք է շփոթել Տելեֆոն Սեթոյի և նրա այն հայտնի սրճարանի հետ, որը գտնվում է մի քանի խանութ այն կողմը, և որի ցուցանակի վրա, ինչպես ասված է արդեն, գրված է` «Չայ, Ղահվե, ճաշարան, Սեթրակ Ֆալիան»: 
Չնայած որ երկուսի էլ անունը Սեթո է և երկուսն էլ գործ ունեն սուրճի հետ, սակայն մեկը չոր սուրճ ծախող է, իսկ մյուսը — սրճարանատեր: 
Բացի այս, — չհաշված այս երկու արգո նաիրցիների Հիշյալ զուտ-պրոֆեսիոնալ տարբերությունը՝ նրանց մեջ կա և, եթե կարելի է այսպես ասել, անձնական տարբերություն. — ղահվեճի Սեթոն միջահասակ է, գիրուկ, անբեղ-անմորուք, թորշոմած դեմք ունի, ներքինու կերպարանք. — այնինչ Տելեֆոն Սեթոն չոր է, բարձրահասակ, գլուխը ֆեսի է նման, չոր բեղեր ունի, ցանցառ մորուք, այծի կերպարանք: 
Եվ, վերջապես, տարբեր է այս երկուսի, այսպես ասած՝ հասարակական դիրքը. — ղահվեճի Սեթոյի խանութը — աննշան, մի որջ է, մի ողորմելի անկյուն, ուր մկները միայն կարող են հավաքվել, եթե միայն նրանք, այսինքն մկները, ընդհանրապես կարող են հետաքրքրվել չոր սուրճով, — այնինչ Տելեֆոն Սեթոյի սրճարան-ճաշարանը, թեկուզ և «ճաշարան» բառը զուր տեղն է տեղ գրավել նրա ցուցանակի վրա, քանի որ այդտեղ ոչինչ էլ չի տրվում, բացի սուրճից ու թեյից, — բայց, չնայած դրան, այդ սրճարանը նույնն է քաղաքի ցածր խավերի համար, ինչ որ է վերին խավերի համար Մազութի Համոյի գրասենյակը. — քաղաքական ակումբ է, կատարյալ ակումբ:

Հաջորդ խանութը... 
Այդտեղ Հաջի էֆենդի Մանուկոֆը Մյուֆակտոսա է ծախում, այսինքն՝ Սամարղանդի փուշիներ, զանազան կերպասեղեն (չիթ, յազմա, չլվարի), «բրոցկի» շաքար, «լապշինի» լուցկի: 
Միևնույն ժամանակ սարաֆության էլ է անում, անգլերեն գիտե, և որպես միակը քաղաքում՝ վայելում է քաղաքացիների առանձին հարգանքը: 
Կատաղի հայասեր է Հաջի Օնիկ Մանուկոֆ էֆենդին, ինչպես իրեն սիրում է հորջորջել հենց ինքը այդ հայտնի հայասերը:

Խանութները շատ են, բոլորը հո չի՞ կարելի թվել. մենք պատահմամբ մի քանիսի մասին միայն երկու խոսք ասացինք: 
Մնացածների մասին թող նրանց ցուցանակներն ասեն ճիշտ այն հերթով, ինչ հերթով որ շարված են նրանք Լորիս Մելիքյան փողոցի մի ծայրից մյուս ծայրը՝ մինչև կայարան:




 --------------------------------------- 


«Մանրուքի խանութ. Պողոս Կոլոպոտյան» — «Գինի, արաղ, կոնյակ. Համբարձումով Նիկոլայ» (սա իր բավականին ընդարձակ փորի պատճառով քաղաքում կոչվում է Բոչկա Նիկոլայ) — «Դագաղագործ, ընդունում եմ պատվերներ. Ենոք Կարապետյան» (սա հենց ինքն է՝ Մեռելի Ենոքը) — «Ճաշարան «Եվրոպա». Եգոռ Արզումանով» — և էլի մանրավաճառ, կոշկակար, մանրավաճառ, վարսավիր, մանրավաճառ, մանրավաճառ և հանկարծ — «Դեղատուն Ժգենտի» — ու էլի՝ մանրավաճառ, ու էլի՝ մանրմունր խանութներ — մինչև կայարան:

Կանուխ, մութլուսուն, բացվում են խանութներն իրար ետևից — ու ծույլ, դանդաղ, միապաղաղ սկսվում է քաղաքի գործնական եռուզեռը գործնական առօրյան:

Սովորաբար առավոտվա այդ վաղ պահերին մայթերը բավականին դատարկ են լինում, այնինչ փողոցի մեջտեղով, խառն ու բազմերանգ, հոսում են բավականին ստվար բազմություններ: 
Անցնում են փողոցի մեջտեղով՝ սայլեր, ոչխարի և տնային այլ անասունների բազմագլուխ նախիրներ, մշակներ, որ մեծ խմբերով գնում են քաղաքից դուրս երկաթուղագծի վրա աշխատելու, գյուղացիներ, որ գյուղական այլ և այլ բարիքներ են բերում քաղաքում վաճառելու: 
Սայլերի, նախիրների և գյուղացիների այդ խուռներամ հոսանքը հոսում է Լորիս Մելիքյան փողոցի մեջտեղով դեպի մեյդանը, այսինքն շուկան, որ գտնվում է փողոցի և կայարանի մեջտեղն ընկնող այն դաշտանման տեղում, որ տեղացիների լեզվով կոչվում է «գյոլ», կամ «լիճ», որովհետև գարնան սկզբին այդտեղ է հավաքվում բլուրներից հոսող ջուրը, որը և մնում է այդտեղ լճացած, մինչև որ չորանա: 
Անցնում են, անցնում են. առավոտները հաճախ մշուշ է լինում, — ու մշուշի միջից դանդաղ առաջացող, կարծես մշուշից ելնող սայլերից, նախիրներից ու գյուղացիներից կազմված հորդածոփ այդ հոսանքը արժանանում է իրենց խանութների առաջ նստած կամ կանգնած, գնորդի սպասող խանութպանների զանազան նկատողություններին: 
Պետք է ասել, որ առավոտվա այդ կանուխ պահերին, երբ գյուղերից եկած հոսանքը դեպի մեյդան է շտապում, փողոցի երկու կողմը շարված խանութները շատ չնչին ուշադրության են արժանանում դեպի մեյդան շտապող գյուղացիների կողմից, վերջը, կեսօրից հետո, երբ իր բարիքը ծախած գյուղացին ետ դեպի գյուղ է շտապում նույն Լորիս Մելիքյան փողոցով — այս անգամ ոչ թե մեջտեղով, ինչպես այդ վայել է սայլերին ու նախիրներին, այս մայթերի վրայով,— այդ ժամանակ միայն եռում, կատաղի ճակատամարտի տեսք է ստանում մանրուքի խանութների առևտուրը: 
Իսկ մինչ այդ, մանավանդ առավոտյան այդ վաղ պահերին, երբ նոր է սկսվում գյուղացիների հոսանքը դեպի մեյդան, — նաիրցի խանութպանները խաղաղ նստած են լինում իրենց խանութների առաջ և փողոցի մեջտեղով դանդաղ առաջացող եռուզեռին նայելով հաղորդում են իրար իրենց պատահական մտքերն ու տպավորությունները: 
Օրինակ, — «Ան օչխարը, նայե՛. մեկ փութ դմակ կախված է ետևեն» — ասում է Հաջի Օնիկ էֆենդի Մանուկոֆը ղահվեճի Սեթոյին: 
« — Ես յաղլու մը կլլած եմ առտուս-տեղի-անտեղի պատասխանում է ղահվեճին, ինչպես երևում է, բոլորովին տարբեր տրամադրություններով տարված: 
Եվ Հաջի Օնիկ էֆենդին, միանգամայն բավարարված այդպիսի մի պատասխանով, լռում է խորհրդավոր և շարունակում է նայել փողոցով անցնող սպիտակ ոչխարների ծանր դմակներին: 
Ղահվեճին, որ ընդհանրապես սիրում է խոսակցությունը, ուզում է զրույց սկսել քաղաքի նորությունների մասին, բայց Հաջին, նկատե՛լով փողոցի ծայրից առաջացող իր երեխային, որ ամեն առավոտ իր համար հաց ու պանիր է բերում տնից (շաքար խանութում կա) — մտնում է իր խանութը թեյելու: 
Ղահվեճին, մենակ մնալով, մտածում է ինքն էլ մտնի իր խանութը թեյելու, բայց այդ պահուն կոշկակար Սիմոնը դուրս է ելնում խանութից և ձեռքը մեկնելով նրան՝ «Բարի լույս, պ. Սեդրակ» — ասում է քաղաքավարի: 
« — Գիշերս լա՞վ ես քնե» — հարցնում է կոշկակար Սիմոնը Ղահվեճի Սեթոյին: 
Շատ քաղաքավարի երիտասարդ է կոշկակար Սիմոնը և միակն է քաղաքում, որ «պ. Սեդրակ» է անվանում ղահվեճի Սեթոյին: 
Ուստի և այս վերջին հանգամանքից չափազանց զգացված «Աղեկ եմ» — պատասխանում է, ժպտալով, ղահվեճի Սեթոն. « — առավոտ յաղլու մը կլած եմ, ըստ սովորության»: 
— «Անուշներ» — կտրուկ կտրում է Սիմոնը և նորից մտնում է խանութը՝ թողնելով անուշ հիացմունքի մեջ ղահվեճի Սեթոյին: 
«Ի՞նչ կըսեր էլի Կլուբի մեյմունը» — յուղոտ ժպիտը դեմքին, դանդաղ մոտենալով, հարցնում է վարսավիր Վասիլը: 
« — Գործ չկա՞ — պատասխանում է հորանջելով ղահվեճի Սեթոն, և երկուսը միասին, տխուր-տխուր աչքերով, սկսում են նայել փողոցի մեջտեղով անցնող անասուններին ու գյուղացիներին: 
«Ես չեմ հասկնար, թե դուն ինչո՞ւ չես հարգեր սապռոժնիկ Սիմոնը» — ասում է ղահվեճին. « — ես անոր ոտքերը ունենայի նե — հիմա սանկ թխլիկ կնիկ մը տունս նստած կլլար. սատանայի պես կպարե շանորդին...»: 
«Չի ըսե՝ մեյմունի պես, կըսե սատանայի» — լինում է վարսավիրի կտրուկ պատասխանը: 
Ղահվեճին վիրավորվում է իր մեջ, բայց վախենում է վարսավիրի հեգնող լեզվից և ոչ մի բառով կամ ակնարկով չի արտահայտում իր դժգոհությունը. «Ինչ կըհասկնա այդ աղտոտ ուշազբաղը» — հայհոյում է մտքում վիրավորված ղահվեճին և մի վախլուկ ժպիտ սահեցնելով դեմքին՝ մտնում է խանութը: 
Եվ այս պատմությունը կրկընվում է ամեն օր համարյա, ամեն առավոտ: 
«Վատ, չարախոս լեզու ունի աշաղբազ պերպերը» — մտածում է, խանութի մի անկյունը նստած, ղահվեճի Սեթոն:

Արևը կամաց-կամաց սկսում է բարձրանալ, և ահա մյուս, ոչ խանութպան, քաղաքացիները ևս ելնում են տներից և մայթերի վրայով գնում են՝ մի մասը «պրովիզ» գնելու, մի մասը — գործի: 
Պաշտոնյաները շտապում են պաշտոնատեղի, պ. Մարուքեն շտապում է դպրոց: 
Խանութներում գործը հետզհետե սկսում է եռալ, և գուցե միայն դագաղագործը և «Եվրոպա» ճաշարանի տնօրեն Եգոռ Արզումանովն են հիմա, անգործ նստած իրենց խանութների առաջ, ձանձրույթից հորանջում: 
Սակայն նրանք էլ կամաց կամաց սկըսում են զբաղվել, դագաղագործը ձանձրույթից ձանձրացած՝ սկսում է թղթե արծաթազօծ հրեշտակներ կպցնել դագաղների վրա, իսկ դուքանչի Եգոռը մի բավականին մաքուր սրբիչ վերցնելով սկսում է ճաշարանի սեղանները սրբել: 
Սրբում, սրբում է դուքանչի Եգոռը և շվվացնելով «Վասադուլի» ռուսական երգը, մտածում է, որ հարկավոր է մի մեծ քաղաք տեղափոխվել — Ռաստով կամ Կատինդար — և այնտեղ կարգին «ստալավո» պահել: 
Եվ հանկարծ, ինքն էլ չգիտե ինչու, հիշում է, որ ղահվեճի Սեթոն մի անգամ բարեկենդանին մի ֆունտ լվացքի սապոն միանգամից կերավ՝ տասը ռուբլի գրազի համար: 
Թյո՛ւ քու գալած Ճամփեն...» — զզվանքով հայհոյում է Եգոռ Արզումանովը և սրբիչը մի կողմ նետելով՝ ելնում է փողոց:

Այդ նույն վայրկյանին պ. Մարուքեն մտնում է վարսավիր Վասիլի վարսավիրանոցը ածիլվելու: 
Ամեն օր դպրոց գնալուց առաջ անպայման ածիլվում է պ. Մարուքեն: 
Ահա թե ինչու վարսավիր Վասիլը մի առանձին հարգանք է տածում դեպի պ. Մարուքեն, ածիլելիս այնքան է մոտեցնում իր արաղահոտ շրթունքները պ. Մարուքեի այտերին, որ միանգամայն հավանական է դարձնում ղահվեճի Սեթոյի կասկածները վարսավիրի բարոյականի նկատմամբ: 
Պ. Մարուքեն, իհարկե, երիտասարդ չէ, երեսուն-երեսուներկու տարեկան կլինի — թեպետ, մյուս կողմից դեմքը թուխ է, հաճախ սափրվելուց և պուդրա գործածելուց այտերը հաճելի քնքշություն են ստացել, իսկ քթի ծայրը համարյա միշտ կարմրած է լինում հարբուխից կամ օղուց:

«Խորին հարգանքներս պ. Մարուքեին» — ասում է վարսավիր Վասիլը, գլուխ տալով, երբ պ. Մարուքեն թեթև գլխով է անում և լուրջ, սփրթնած դեմքով նստում է հայելու առաջ: 
Աչքերը փակում ու, ծույլ, փափկաթոռի մեջ ընկղմած, սպասում է, մինչև տաք, կակուղ խոզանակը, սապոնոտ սահելով քսվի դեմքին և իր այտերի վրա շոգ, տաք զգա վարսավիր Վասիլի արաղահամ շնչառությունը»
«Զգույշ» — բարկացած վեր է թռչում պ. Մարուքեն, երբ վարսավիրի տաք շրթունքները համարյա քսվում են նրա դեմքին: 
«Ինչ գռեհիկ են այստեղի վարսավիրները» — տխուր մտածում է պ. Մարուքեն: 
«Ուրիշ բան է, օրինակ, Եվրոպական քաղաքներում կամ, թեկուզ, Ռուսաստանում: 
Այնտեղ մարդիկ քաղաքավարի, մաքուր են ավելի, այնպես են ածիլում, որ հաճույք ես զգում: 
Իսկ պ. Վասիլը... նու, քիչ է մնում բերանդ մտնի, հիմար, գռեհիկ նաիրցի...»:

«Անուշներ» — ասում է պ. Վասիլը, երբ, մազերը սանրելուց հետո, սպիտակ սրբիչով մաքրում է պ. Մարաքեի դեմքի պուդրան և խոզանակով սկսում է նրա օձիքը մաքրել: 
«Էսօր աչքիս քիչ տխուր կերևաս, ի՞նչ է պատահե՞ — հարցնում է վարսավիր Վասիլը խորամանկ ժպտալով. — «Առանձին բան չկա» — խռպոտ, լուրջ ձայնով պատասխանում է պ. Մարուքեն և գլխարկը վերցնելով շտապում է դպրոց:

Մարդիկ անցնում են դանդաղ, անշտապ անցնում են մարդիկ, կանայք, երեխաներ — ելել են փողոց, որ գնան պաշտոնի, գնումներ անելու, բաղանիք, գործի: 
Բաղանիք, ասենք, առավոտվա վաղ ժամերին միայն կանայք են գնում Նաիրյան այդ փոքրիկ քաղաքում, քաղաքում կա միայն երկու բաղանիք, երկուսն էլ ասիական, թեկուզ մեկի անունն է «ճերմակ», որովհետև նրա պատերը սպիտակացրած են կիրով, — իսկ մյուսը, որ մեչիտի նման ձմերուկաձև գմբեթ ունի, կոչվում է «Ֆանտազիա բաղանիք — առանձին համարներով»: 
Ընդամենը երկու համար ունի այդ Եվրոպականացրած բաղանիքը, բայց դրությունը դրանից, իհարկե, չի փոխվում, համարներում գնում են լողանալու քաղաքացիներից միմիայն-առաջին քաղաքամասի պրիստավը, նրա կինը, աղջիկները, էլի մի քանի պաշտոնյա ռուսներ և մեկ էլ հայտնի մանուֆակտուրիստ Հաջի Օնիկ աղա Մանուկոֆը, նա էլ, լինելով հմուտ անգլիագետ, համարները գերադասում է ընդհանուր լողարանից: 
— «Ինչ կընես ըրե — մարդ չի տեսնար՞ — ասում է նա այդ առթիվ, թեկուզ մեզ արդեն ծանոթ ղահվեճի Սեթոն նրա մասին էլ, ինչպես և վարսավիր Վասիլի մասին, ունի առանձին կարծիք: 
«Հաճի Օնիկ աղան չի ուզեր հարևանները տեսնեն, որ ինքը դեղին սապոնով կլողնա» — ասում է նա:

Առավոտվա այդ վաղ պահերին բաղանիք են գնում, ինչ՛պես ասացինք, բացառապես կանայք, որովհետև քաղաքում գտնվող երկու բաղանիքներն էլ, առանց բացառության, մինչև ցերեկվա ժամը չորսը բաց են` կանանց, իսկ չորսից հետո — տղամարդկանց համար: 
Բաղանիք այդ քաղաքում կանայք գնում են առանձին մի շուքով, կարծես գնում են ծիսակատարության: 
Գնում են, ընդհանրապես, մի քանի ազգական — կանայք, աղջիկներ և երեխաներ միասին, մենակ ընդունված չէ բաղանիք գնալ Նաիրյան այդ քաղաքում: 
Առջևից, գնացքի ավանզարդը կազմելով, գնում է սովորաբար գզգզված մի մշակ շալակին պղնձե մի մեծ ջրաման, որի մեջ դրված են լինում պղնձե կլոր թասեր, փայտե նալըններ, սանր, սապոն — մի խոսքով լողանալու զանազան պարագաներ: 
Եթե ընտանիքում ծծկեր երեխա է լինում — նրան էլ սովորաբար գրկում է նույն մշակը, որի երկու կողքից հաղթական քայլերով արշավում են երեխաները, տղաներ ու աղջիկներ, տղաները — մինչև յոթը տարեկան, իսկ աղջիկների համար տարիքը նշանակություն չունի: 
Երեխաների համար առանձին օրենք է ընդունված Նաիրյան բաղանիքներում, ընդունված է կանանց հետ բաղանիք թողնել մինչև յոթը տարեկան տղաների, բայց եթե ընտանիքում, որ բաղանիք է գնում, հիվանդ է տասնևմեկ տարեկան մի տղա — նրան էլ մայրն իրավունք ունի հետը բաղանիք տանելու, հո չի կարող հիվանդ երեխան տանն սպասել և անլվա մնալ: 
Այսպիսի բաղանիքային կարգեր կան, հնուց մնացած, Նաիրյան այդ քաղաքում:

Եթե ամառ է, աշուն, մի խոսքով — մրգի ժամանակ՝ բաղանիք գնացող ընտանիքի հայրը, լինի նա վարսավիր Վասիլը, թե Հաջի Օնիկ էֆենդի Մանուկոֆը կամ դուքանչի Եգորը — ցերեկվա տասներկուսին մոտիկ պետք է բաղանիք ուղարկե, լողացող ընտանիքին նվեր՝ ձմերուկ, սեխ, խաղող կամ խնձոր, և դա սովորաբար արվում է հրապարակով, բոլորին ի տես, մանավանդ երբ բաղանիք է գնացած լինում Հաջի Օնիկ էֆենդի Մանուկոֆի հանըմը՝ երեխաներով հանդերձ: 
«էսօր էլի Հաջին բաղանիք է ղրկե Նունուֆար հանմին» — ասում են հարևանները քմծիծաղ: 
«Խեյր էղնի՞ — ասում է այդպիսի օրերին Եգոռ Համբարձումովը, «Եվրոպա» ճաշարանի տերը, Հաջի Օնիկին. «էսօր հաջին մեզ մոտ պիտի ճաշե, լավ բոզբաշ եմ շինել տվե, իսկական դամաշնի՝ սլամխլորով ու սոխով»: 
Բայց Հաջին չի սիրում ընտանիքից դուրս — ճաշարաններում ճաշել, երբ տնից ճաշ չեն ուղարկում, նա յոլա է գնում հացով ու պանիրով, իսկ եթե մրգի ժամանակ է՝ սիրում է ձմերուկ կամ սեխ ունենալ մսի փոխարեն: 
«Շատ բան պետք չէ մարդո՛ւ մը կշտացնելու համար» — մտածում է Հաջին. — « — Սնգլեթերում լորտերը սև հացով կբավականանան, սակայն այդ հանգամանքը չի խանգարեր անոնց, որ անոնք ըլլան ազնիվ ու հայրենասեր»: 
— Եվ հարևանները, չնայած որ բնավ չեն էլ մտածում հավատալ, որ լորդերը Անգլեթերում սև հաց են ուտում, — այնուամենայնիվ հավանություն են տալիս Հաջու խոսքերին: 
«Մարդս ինչով ասես կարող է կշտանալ, մանավանդ Հաջի Օնիկ էֆենդին» — մտածում են նրանք:

Երբ արևը բավականին բարձրանում է վեր և կեսօրից սկսում է դեպի արևմուտք թեքվել, Լորիս Մելիքյան փողոցի վրա գտնվող խանութներում գործնական եռուզեռը հասնում է իր գագաթնակետին–Հաջին շուկայից վերադարձող գյուղացիներին մանուֆակտուրա, շաքար, փոշիներ է ծախում, վարսավիր Վասիլը սափրում է ու խուզում, «Եվրոպա» ճաշարանում բորշ են սկսում ուտել զինվորներն ու գյուղացիները, իսկ մանրավաճառները շունչ քաշելու անգամ ժամանակ չեն ունենում: 
Ասեղ, թել, կողպեք, քառորդ ֆ. սպիտակ հալվա, ֆուրգոնի մազութ, Լապշինի լուցկի, — գնում են, գնում են, ում ինչ հարկավոր է օրվա համար, և ծախում ու հարստանում են — Կոլոպոտյանը, Հարդար Հովհաննեսի տղան, որ հիմա մանրուքի խանութ ունի, Քաչալ Թաթոսը, Կաթոլիկ Սիմոն աղան և մնացած չարչիներն ու խանութպանները. — խեղճ Արոմարշն է միայն, որ անգործ, աչքը խանութի պատերից կախած Եվրոպական գույնզգույն հագուստներին հառած, սպասում է գնորդի: 
Երևի նաիրցիները չեն հասկանում, որ ինչպես իր ցուցանակի վրա գրված, այնպես էլ իրեն կըպցրած ֆրանսերեն «Աբոն մարշե»-ն ոչ այլ ինչ է նշանակում, եթե ոչ — բարի գալուստ, — մտածում է նա: 
— Եթե այդ հասկանային, գոնե ներս կմտնեին, գնելը դեռ մի կողմ: 
Պետք է ցուցանակները ռուսերենի վերածել — որոշում է նա մտքում և սկսում է իր նոր ցուցանակի համար մի հարմար անուն մտածել:

Տասներկուսից տաս անց երկրորդ դասն արդեն վերջացրած լինելով քաղաքի ծխական դպրոցի ուսուցչանոցում, մեծ դասամիջոցից օգտվելով, նախաճաշ են անում ուսուցիչ ուսուցչուհիները: 
Ուսուցիչներից մեկի անունն է Բյուզանդ Վարդերեսյան, երեսունին մոտիկ ճեմարանավարտ փորձված ուսուցիչ. Մանուկ Աբեղյանից է սովորել հայերենը և պարծենում է դրանով: 
Մազերը պահում է երկար, սանրում է մեծ խնամքով, թողնում է կարճ մորուք: 
Դպրոցում պարապում է հայերեն և երգ: 
Միևնույն ժամանակ դպրոցի տեսուչն է, ավագ ուսուցիչը: 
Երկրորդ ուսուցիչը — մեզ արդեն ծանոթ պ. Մարուքեն է, դպրոցում նա ավանդում է թվաբանություն և ռուսաց լեզու: 
Երրորդը նույնպես ճեմարանցի է, բայց ավելի է երիտասարդ, սիրում է հասարակական գործունեությամբ զբաղվել և միտք ունի հաջորդ ամառվա ընթացքում մեզ արդեն բավականին ծանոթ երկրորդ ծխականի ուսուցիչ ընկ. Վառոդյանի ընկերակցությամբ մի շարք դասախոսություններ կարդալ հայոց պատմության մի քանի հետաքրքիր և դաստիարակիչ գլուխների մասին, կազմակերպել երիտասարդական միություն, որի գլխավոր նպատակներից մեկը պիտի լինի «Հայոց լեզուն տարածելու խնդիրը» — ռուսախոս նաիրցիների շրջանում: 
Լավ երիտասարդ է պ. Աշոտը և լավ մտքեր ունի, բայց դժբախտաբար անտարբեր չէ դեպի իր պաշտոնակցուհի օր. Նվարդ Լուսպարոնյանը, որ Թիֆլիսի հովնանյանավարտներից է և պահում է կարճ մազեր: 
Չորրորդը նույնպես ուսուցչուհի է, երեսունին մոտիկ մի օրիորդ, օր. Վարդուհի Զատիկյան. վերջացրել է Երևանի Գայանյան դպրոցը, չի սիրում օր. Նվարդին և ֆիզիկական ատելություն է զգում դեպի նրա կարճ մազերն ու թեթևամիտ հանաքները: 
«Կինը պետք է իրեն պահել իմանա» — ասում է նա հաճախ՝ ակնարկելով օր. Նվարդի հանաքները պ. Մարուքեի հետ, դեպի որը, ասում են, այնքան էլ անտարբեր չէ... ինքը օր. Վարդուհին:

Նրանք նստած են հիմա ուսուցչանոցում, որը շատ լվանալուց խունացած հատակով և դեղնած առաստաղով երկպատուհան մի սենյակ է. մեջտեղում կանաչ ծածկոցով, թանաքոտած մի սեղան, պատից կախված է մի մեծ, կայարանների ժամացույցներին նման, կլոր ժամացույց, իսկ երկու պատուհանների մեջտեղում — մի մեծ փայտյա պահարան: 
Պատուհանները փողոց են նայում. իսկ դուռը միջանցք է դուրս գալիս բակը, որտեղ խաղում են երեխաները, մնում է հեռու — այդպիսով նրանք այստեղ բավականին ապահովված են իրենց զգում երեխաների աղմուկ-աղաղակներից, մի հանգամանք, որից շատ դժգոհ է պ. Մարուքեն և ավելի քան գոհ է օր. Նվարդը:

Թեյը, դեղին, պաղ, հորանջում է ապակյա բաժակներում, ձանձրալի է. հավաս չկա. թեյ, թեյ, թեյ, — ամեն օր նույնը: 
Ձանձրալի են օր. Վարդուհու զրույցները կանացի առաքինության մասին — օր. Նվարդին, իսկ օր. Նվարդի տափակ հանաքները օր. Վարդուհու ականջներն ու հոգին տանջում են, բռնաբարում են համարյա, ոչ խոսքն է օգնում, ոչ վրդովմունքը: 
Պ. Մարուքեն թերթ է կարդում և քթի տակ ծիծաղում է օր. Վարդուհու վրա, իսկ երբ լսում է պ. Աշոտի դողդոջուն ձայնը, որով նա խնդրում է օր. Նվարդին մի բաժակ թեյ ևս լցնել — աչքերը բարձրացնում է թերթից և պաղ նայում է պաշտոնակցի դեմքին: 
Իսկ պ. Բյուզանդ Վարդերեսյանը համարյա ամեն օր մեծ դասամիջոցին հաճույքով վիճում է օր. Վարդուհի Զատիկյանի հետ բարոյախոսության մասին և գոհ է թե իր հայացքներից, թե իր խռպոտ ձայնից և թե, մանավանդ, օր. Վարդուհուց, որ միշտ համաձայնվում է նրա հետ և միշտ ասում է, հայացքը օր. Նվարդին դարձնելով, «ճի՛շտ է, պ. Բյուզանդ. մարդիկ, մանավանդ կանայք, պետք է առաքինի լինեն: 
Ես միանգամայն համաձայն եմ Ձեզ հետ, պ. Բյուզանդ»: 
Եվ պ. Բյուզանդը, գոհ, ժպտադեմ՝ սրբում է իր Նաիրյան մեծ քիթը կարմիր թաշկինակով:

Տալիս է զանգը, և ուսուցիչ-ուսուցչուհիները, դանդաղ, տեղերից հազիվ բարձրանալով, նորից գնում են դասարանները՝ պարապմունքները շարունակելու:

Երբ օր. Նվարդը մտնում է դասարան, աշակերտներից ամենաչարը և ամենահերոսը, որ ընկերների կողմից հարգվում է որպես կատարյալ տղամարդ — զիլ, դեղնած աչքերով Միսակ Հովհաննիսյանը, կամ, ինչպես ընկերներն են ասում՝ Շլդոն, կանգնած է լինում գրասեղանի կամ նույնիսկ ուսուցչի սեղանի վրա, դասարանում աղմուկ է, փոշի, վայրենի, բայց ուրախ հռհռոց: 
«Էլի դու սեղանի վրա ես բարձրացել — սուր, խզվող ձայնով ճչում է օր. Նվարդը և վրա է վազում Շլդոյին բռնելու: 
Շլդոն սեղանից սեղան թռչելով հասնում է դասարանի վերին անկյունը և մտնում է գրասեղանի տակ: 
— «Ներողություն, օրիորդ, ներողություն» — ճչում է այնտեղից Շլդոն: 
Երեխաներն ավելի են հռհռում, աղմուկը դառնում է անտանելի: 
«Հանգի՛ստ» — ձեռքն աթոռին և ոտքը հատակին խփելով ճչում է օր. Նվարդը սուր, խեղդվողի ձայնով, դասարանում մի վայրկյան տիրում է բացարձակ լռություն: 
Օր. Նվարդը մոտենում է ուսուցչական սեղանին և վերցնում է քանոնը: 
— «Դո՛ւրս արի գրասեղանի տակից» — քանոնը սպառնալի կերպով բարձրացնելով վեր և արագ մոտենալով Շլդոյի գրասեղանին — ասում է օրիորդը: 
Բայց դուրս է գալիս այնպես, որ Շլդոն այլևս այն նստարանի տակից տեղափոխված է լինում արդեն դասարանի հակառակ անկյունում դրված նստարանի տակ: 
Աշակերտներն ավելի ազատ և ավելի ուրախ են սկսում հռհռալ, օր — Նվարդը հուզմունքից քիչ է մնում ուշաթափվի և, երբ լացակումած աչքերը բնազդով դռանն է հառում և տեսնում է գրասեղանի վրա մեծ, ծուռ տառերով գրված «քաչալ Նվարդ» բառերը — այլևս չի կարողանում իրեն զսպել և արագ մոտենալով ուսուցչական սեղանին թուլացած ընկնում է նրա մոտ դրված նստարանի վրա և գլուխը սեղանին դնելով մի փոքրիկ աղջկա նման սկսում է աղիողորմ հեծկլտալ:

Դասարանում տիրում է մեռելային լռություն, որի մեջ օր. Նվարդի խուլ, դառն հեկեկանքները հնչում են ավելի խուլ և ավելի աղի, այնպես որ նույնիսկ Շլդոն, ազդվելով վայրկյանի լրջությունից, նստում է իր տեղը: 
Եվ բոլոր աշակերտները մի տեսակ միստիկական դրության մեջ ընկած կամ նայում են վար, իրենց գրասեղանի սև տախտակներին, կամ պաղ, անասնական ահով լցված մանկական աչքերը օրիորդի ցնցվող արմունկներին և կարճ մազերին հառած սպասում են ստեղծված կացության վախճանին:

Մի երկու վայրկյան հեծկլտալուց հետո օր. Նվարդը հանկարծ վեր է թռչում տեղից և թեթև քայլերով, գլուխն ու ամբողջ մարմինը տարօրինակ ցնցելով, վազում է դասարանից դուրս: 
Աշակերտները հասկանում են, որ օր. Նվարդը գնում է ուսուցչանոց, տեսչին կանչելու: 
«Շլդոյի գլխին տվեք, թող քոռանա» — ասում է մի աշակերտ լռությունը խզելով. « — Տեսուչը որ եկավ, բոլորիս կպատժե» — շարունակում է նրա մոտ նստած ընկերը — նա, որ ամենից շատ էր հռհռում և մտքի մեջ նախանձում էր Շլդոյին: 
Եվ ահա Շլդոյի մոտ նստած աշակերտը, տասներկու-տասներեք տարեկան շիլ Մուկուչը ձեռքն արդեն բարձրացնում է վեր, որ իջեցնի Շլդոյի գլխին — Բայց դուռը բացվում է հանկարծ և ներս է մտնում պ. Բյուզանդը՝ զայրացած, ահռելի դեմքով, իսկ նրա ետևից, աչքերը սրբելով, մտնում է օր. Նվարդը — հոգնած ու գունատ:

« — Մկրտիչ Կարապետյա՛ն, դո՛ւրս արի» — ավելի բարձր ձայնով, քան կարելի էր ենթադրել, որ ունի պ. Բյուզանդը, — բղավում է պ. Բյուզանդը դեռ ներս չմտած, նա տեսավ չիլ Մուկուչի բարձրացրած ձեռքը, որը, եթե ինքը մի վայրկյան էլ ուշանար՝ ծանր, պիտի իջներ Շլդոյի գլխին: 
Գլուխը կախ, խոնարհ՝ վախից դողացող մարմնով ելնում է շիլ Մուկուչը դուրս: 
« — Միսակ Հովհաննիսյան» — ավելի ահռելի ձայնով կանչում է պ. Բյուզանդը. « — Դու ևս դուրս արի»: 
Եվ ահա Շլդոն ևս, գլուխը հոռետեսորեն քորելով, գալիս կանգնում է գրատախտակի մոտ: 
Դասարանը սարսափ կտրած, չռած աչքերով սպասում է դրության վախճանին:

«Սա՞ էր» — ցույց տալով Շլդոյին՝ հարցնում է պ. Բյուզանդը: 
Օրիորդը, հուզված, գլխով է անում, չի կարողանում խոսել: 
«Արջ» — վրա պրծնելով բղավում է պ. Բյուզանդը.« — ես քեզ ցույց կտամ, աչքերդ կհանեմ»: 
Ու փայտե քանոնի ազդեցիկ հարվածներ իջեցնելով Շլդոյի գլխին՝ արագ շարում է իրար հետևից գունեղ ածականներ. «Շա՛շ, հիմա՛ր, իշո՛ւկ, փողոցի՛ թափթփուկ, լի՛րբ, — ի՞նչ ասեմ, ի՞նչ ասե՛մ, ի՞նչ ասեմ՞. էլի ու էլի. մի զարկը — մի ածական» Հետո հերթը հասնում է շիլ Մուկուչին. նա էլ, իր հերթին զանազան գեղարվեստական ածականներ ստանալով և գլխի վրա նրանց քանակը հաշվելով սկսում է լաց լինել բարձրաձայն, այնպիսի ահռելի մի լացով, որ ձայնը հասնում է մինչև մոտակա փողոցը: 
« — Ես դուրս կանեմ սրանց, օր. Նվարդ» — ասում է պ. Բյուզանդը պարտականության առաջին մասը վերջացնելով. — «ներողություն եմ խնդրում, որ մինչև հիմա մնացել են դպրոցում»: 
« — Թող էլի մնան, պ. Բյուզանդ» — ողբերգական ձայնով ու պսպղուն, գոհ աչքերը տեսչի դեմքին հառած — խնդրում է օր. Նվարդը. « — Ինչպե՞ս կարելի է դուրս անել երեխաներին, դա հակամանկավարժական է և անվայել քաղաքակիրթ ուսուցչին» — մտքում մտածում է նա, բայց վախենում է իր այդ միտքը բարձրաձայն արտահայտել պ. Բյուզանդին: 
Բայց անընկճելի պ. Բյուզանդը, հրամայելով պատմված աշակերտներին իսկույն տուն գնալ և ծնողներին կանչել, — առանց պատասխանելու ելնում է դուրս: 
Աշակերտները ոտքի են կանգնում և մնում են կանգնած, մինչև օր. Նվարդը դրամատիկական ձայնով ասում է. — «նստեցե՛ք»: 
— «Բաց արեք գրքերդ» — ասում է մի վայրկյան հետո, ճակատը շփելով օր. Նվարդը: 
« — Մարտիրոսյան, կարդա» — ասում է նա: 
Եվ դասն սկսվում է Նաիրյան դպրոցում՝ տխուր, անհետաքրքիր, իսկ օր. Նվարդի գլուխն սկսում է նվալ, և մտքերը նրա փոքրիկ գլխում սկսում են պաղ, միապաղաղ հորանջել:

Արևը զենիթից սկսում է իջնել, ժամը մոտենում է երեքին, իսկ ղահվեճի Սեթոն դեռ ոչ մի մսխալ սուրճ չի կարողացել ծախել: 
«Թարս օր է, գիշերը թարս եմ քնացեր» — մտածում է նա խանութի առաջը նստած և ծխախոտ է ոլորում, որ քունը չտանի: 
Օրորվելով, ուսը տարօրինակ ցնցելով մոտենում է նրան Աբոմարշը, որ ձանձրությունից փակել է խանութը և դռան ապակուն, ինչպես այդ ընդունված է Եվրոպայում, փակցրել է սպիտակ մի թուղթ՝ վրան գրված «Փակ է. գնացել եմ ճաշի»: 
Այդ քաղաքավարի արարքով նա միանգամից կարողացել է հասնել երկու նպատակի. նախ, որ իր խանութը Եվրոպական խանութ է իր բոլոր կողմերով, երկրորդ՝ որ ինքը, որպես իսկական Եվրոպացի, ճաշում է ժամը չորսին: 
Թեկուզ ոչ մի կուղեկի ապրանք չի կարողացել ծախել պ. Աբոմարշը, բայց գոհ է, որ հնարավորություն ունի և գիտե Եվրոպացի լինել: 
«Տո՛, գռեհիկ գոմեշ, ի՞նչ ես արևի տակ նստե, էրթանք թուղթ խաղանք» — ասում է նա, մոտենալով ղահվեճի Սեթոյին: 
« — Նարդի կուզես նե–կխաղամ, թուղթ չեմ խաղար», — պատասխանում է ղահվեճին և, քանի որ Աբոմարշը չի հակաճառում՝ նա նույնպես փակում է խանութը, բայց թուղթ չի փակցնում դռանը, որ գնում է ճաշի — և երկուսով միասին գնում են Տելեֆոն Սեթոյի սըրճարանը — նարդի խաղալու:

Երբ նրանք, թև-թևի տված, ձանձրույթից փրկվածների գոհունակությամբ մտնում են Տելեֆոն Սեթոյի սրճարանը` այնտեղ հանդիպում են մի շարք հարևանների, որոնք նույնպես թուղթ, դոմինո կամ նարդի են խաղում նայած տրամադրության: 
Դագաղագործ Ենոքը և Կինտաուրի Սիմոնը նախընտրել են թուղթը և երկուսով «փաստոն» են խաղում ձմերուկի վրա. ով որ տարվի– մի ձմերուկ գնի: 
Նրանց գլխին հավաքվել են՝ Հաջի Օնիկ Մանուկոֆ էֆենդին, մանրավաճառ Պողոս Կոլոպոտյանը, Կաթոլիկ Սիմոնը, գինեվաճառ Նիկոլ Արզումանովը և իրենց տաք բացականչություններով մասնակցում են նրանց խաղին ու մի առանձին հետաքրքրության մթնոլորտ են ստեղծում Սեթոյի սրճարանում: 
Նրանց այդ ոգևորված հավաքույթը տեսնելով ղահվեճի Սեթոն և պ. Աբոմարշը ևս, մոռանալով իրենց նարդի խաղալու ցանկությունը, միանում են նրանց:

Երբ օրն սկսում է կամաց-կամաց մթնել` հերթով, իրար ետևից, սկսում են փակվել Լորիս-Մելիքյան փողոցի ցածլիկ խանութները: 
Ամենից առաջ դագաղագործ Ենոք Կարապետյանն է փակում իր խանութը ներսից, և ինքը մնում է խանութում: 
Այդ հարգելի նաիրցին տուն չունենալու պատճառով քնում է իր գործատեղում, իր շինած դագաղներից մեկում. այդ բանն ամբողջ քաղաքը գիտե և ահա հենց այդ է պատճառը, որ նրան քաղաքում անվանում են Մեռելի Ենոք, իսկ երեխաները վախենում են նրանից և չեն սիրում անցնել դագաղագործի խանութի առաջից: 
Երկրորդ խանութպանը ղահվեճի Սեթոն է, որ փակում է իր խանութը և նույնպես ընտանիք չունենալու պատճառով` գնում է քաղաքային այգի զբոսնելու և հարսնացու ընտրելու: 
Հետո Հաջի Օնիկ էֆենդի Մանուկոֆն է իր խանութը փակում — և ահա նրանից հետո բոլորը, իրար ետևից խանութները փակելով, գնում են` որը տուն, որը քաղաքային այգի, որն էլ նորից Տելեֆոն Սեթոյի սրճարանն է գնում, որ երեկոյան հանգիստն այնտեղ վայելե — թղթախաղով, կամ ուրիշի խաղին նայելով: 
Եվ այսպես փողոցը կամաց-կամաց սկսում է բոլորովին ամայանալ. մութն էլ անդեմ ու անխորհուրդ, ծույլ, հորանջող պառավի մի նման, իջնում է ու նստում փողոցների վրա և տեղ-տեղ տարտամ, վախկոտի աչքերի պես թարթող կրակներն են միայն ենթադրել տալիս, որ այդտեղ դարերից ի վեր ապրում է ու զվարճանում Նաիրյան մի քաղաք:

ՄԱՍՆ ԵՐԿՐՈՐԴ
ԴԵՊԻ ՆԱԻՐԻ
Հնամյա, հին մի երազ, Երկիր մի՝ դարերի ուրու...
Ե. Չ. «ԱՄԵՆԱՊՈԵՄ»
Սույն այս վեպիս առաջին մասում ես փորձեցի պատկերել Նաիրյան այդ քաղաքն իր բոլոր հին ու նոր հրաշալիքներով, ջանացի տալ նրա բնակիչների կենցաղը, կամ, ավելի լավ է ասել — կենցաղային կոլորիտը, ընդհանուր գույնը միայն, և ո՛չ թե մանրամասնը — այնպես, ինչպես տեսել եմ Նաիրյան այդ քաղաքը ես, ինչպես պատկերացել է նա ինձ, այդ քաղաքը ճանաչողիս: 
Սրտի անհուն թրթիռով ես ձեռնամուխ եղա նրա նկարագրությանը, սիրելի ընթերցող, որովհետև սիրելի է նա ինձ, որպես մանկության օրորան, և ծանոթ են նրա բնակիչներն ինձ, ինչպես հինգ մատս, կամ այս գրիչս, որով գրում եմ հիմա: 
Կրկնում եմ, սրտի բուռն տրոփով սկսեցի գրել Նաիրյան այդ քաղաքի պատմությունը, բայց հիմա, երբ ուզում եմ անցնել նրա հետագա օրերին ու դեպքերին, պատկերել նրա օրերն ու վաստակները — դառն, ծանր մի մորմոք թանձրանում է սրտիս, ուտում է սիրտս: 
Մի անգամ չգիտեմ շուկա՞ էի գնում, թե վերադառնում էի շուկայից, երբ անհեթեթ մի պատկեր գրավեց ուշադրությունս: 
Փողոցի մեջտեղով գնում էր բավականին տարիքոտ, միջահասակ մի մարդ, որ արտաքինով նման էր գավառցի վարժապետի, կամ փոստ-հեռագրային ցրիչի, և, գլխի վրա դրած, տանում էր — երևակայո՞ւմ եք — դեղնավուն մի դագաղ: 
Անձրև էր, ցեխոտ փողոց, ցեխը հարիսայի նման ճպճպում, կպչում էր ոտքերին. և այդ մարդը ահա, գավառցի այդ վարժապետը կամ ցրիչը, տանում էր, գլխի վրա դրած, իրենից շատ ավելի ծանր և մեծ մի դագաղ: 
Դեմքը չէր երևում, բայց մեջքի և ծնկների լարված կորությունը խիստ արտահայտիչ կերպով ցուցադրում էին, որ նա դժվարությամբ է տանում այդ բեռը, բայց, ինչ գնով էլ լինի, ուզում է տեղ հասցնի, միայն թե հասցնի: 
Երևի մայրն էր մահացել, կամ կինը, կամ որդին — ո՞վ իմանա: 
Նա լարել էր ուժերը, դագաղի ծանրությունից կզակը կպել էր կրծքին. մեջքը չէր կարողանում միևնույն կորությամբ պահել, այնպես որ դագաղը, մերթ առաջ, մերթ հետ կշռվելով, քսվում էր ցեխերին: 
Ինչի՞ համար էր այդպես նա չարչարվում, ինչի՞ պիտի հանդիպեր այդ խեղճ վարժապետը տեղ հասնելիս: 
Մի սիրած — դե՛, եթե ոչ սիրած, գոնե հարազատ մեռելի, որին նո՛ւյն այդ դագաղը դրած պիտի հանձներ հողին — ահա թե ինչո՞ւ էր այդպես անմխիթար, այդպես անօգնական ջանքերով, դագաղը նվացող ողնաշարին հպած, դեպի տուն շտապում այդ տխուր վարժապետը...Այդպես էլ ե՛ս, ընթերցո՛ղ, ճի՛շտ այդ վարժապետի նման. — ո՞ւր եմ գնում: 
Ինչո՞ւ եմ հպել — բայց ո՛չ թե ողնաշարիս, այլ գանգիս ուղեղին դա գազանման այս բեռը, և ուզում եմ տեղ հասցնեմ... ո՞ւր: 
Եվ մի՞թե այնտեղ, տքնությանս վերջում, որպես նվիրական, սիրելի մի մեռել — չպիտի՞ պատկերանա ինձ Երկիրը Նաիրի, որին դամբանելու համար տանում եմ ես ահա խոհերիս տողաշար դագաղը — տանում եմ կյանքիս հակառակ, որովհետև, այո, հարկավոր է տանել: 
Չէ՞ որ, այո՛ — թաղել է հարկավոր բոլոր մեռելներին, որքան էլ նրանք սիրելի և հարազատ լինեն, չէ՞ որ, միևնույն է, հակառակ դեպքում կքայքայվեն նոքա զազրելի և ախտաբույր, այնպես որ անգամ սիրահարը կզզվի պաշտելի աճյունից: 
Թողնենք, ուրեմն, մի կողմ լիրիկական զեղումը, սիրելի ընթերցող, և անցնենք Նաիրյան այդ քաղաքի օրերին և դեպքերին: 
Եվ թող բացվի մեր դեմ օրերի և մարդկանց վաստակից և մեծագործությանց» խորհուրդում «երկիրը հազարամյա» — հնամյա Նաիրին...
Վեպիս առաջին մասում, ինչպես ասացի, ես ձգտեցի պատկերել կենցաղային այն բնույթը, երանգը, որ ուներ Նաիրյան այդ քաղաքը «խաղաղ ժամանակ»: 
Ուժերս ներածի համեմատ՝ ես նախ նկարագրեցի քաղաքը՝ հին ու նոր հրաշալիքներով, և ապա անցա բնակիչներին, որոնց ամեն մեկի մասին այնքանը միայն կարողացա ասել, որքանի որ, գուցե, արժանի են նրանք: 
Գուցե դու կուզեիր, սիրելի ընթերցող, որ ես, Եվրոպական անվանի հեղինակներին հետևելով, մանրամասն վերլուծության ենթարկեի «հերոսներիս» հոգեբանությունը, մանրազնին պատմեի, թե ինչպիսի նրբին «ապրումներ» էր ունենում, ասենք, Գեներալ Ալոշը, երբ նահանգապետն իջևանում էր նրա հոյակապ բնակարանը, կամ, ասենք, հոգեկան ի՞նչ ալեկոծումներ անեցավ քաղաքային բժիշկ Սերգե Կասպարիչը կնոջը թաղելիս... 
Բայց այս առթիվ ես, մի անգամ ընդմիշտ, հարկադրված եմ ասել, որ սույն իմ այս վեպում չկա և երևի չի էլ լինելու և ո՛չ մի «հերոս» — և այս տխուր հանգամանքում, կարծում եմ, ո՛չ թե ես եմ մեղավոր, այլ Նաիրյան այդ քաղաքը, որովհետև — ի՞նչ , ի՞նչ «հերոսներ» կարող են դուրս գալ, ասենք, Գեներալ Ալոջից, կամ Համո Համբարձամովիչից — Մազութի Համոյից... 
Գուցե Մեռելի Ենո՞քը հարմար «հերոս» լիներ, կամ Կինտաուրի Սիմո՞նը, կամ, վերջապես — Տելեֆոն Սեթո՞ն... է, թողնենք այս հարցը, սիրելի ընթերցող, և անցնենք, քանի շուտ է, մեր ընտրած քաղաքի «օրերին ու վաստակներին» և, ո՞վ գիտե, կարող է պատահի, որ դեպքերի բերումով այդ աննշան քաղաքի աննշան բնակիչներից շատ շատերը հանկարծ դուրս գան հերոսապանծ հերոսներ — դժբախտ ու հերոսական օրերի բերումով դժբախտանան ու հերոսանան:




 --------------------------------------- 


...Իսկ դժբախտ օրեր շատ անցան հետագայում ինչպես այդ քաղաքի, նմանապես և ամբողջ Նաիրիի գլխից — և չէին, չէին կարող, այո , այդ դժբախտ օրերը չծնել անձնավորություններ՝ դժբախտ ու հերոսական: 
Չէ՛ր կարող, օ, ո՛չ այդ դժբախտ օրերի, տարիների հրից, չելնել, հերոսական, չհառնել, պայծառ ու սրբացած — Նաիրյան Ոգին:

Ինչպես այսօրվա ճաշս, սիրելի ընթերցող, ես հիմա ամենայն մանրամասնությամբ հիշում եմ պատմական այն օրը — 1914 թվականի հուլիսյան կիրակիներից մեկը — Նաիրյան այդ քաղաքում: 
Նույն այս վայրկյանիս, երբ ես մտադրություն ունեմ մանրամասն նկարագրել այդ նշանավոր օրվա անցուդարձը — տարիների մշուշից, կամ, ինչպես բանաստեղծը կասեր, տարիների մռայլ մոխիրների տակից ելնում են ահա և նկարվում են աչքերիս առաջ այն նշանավոր օրվա դեպքերն ու պատկերները: 
Պարզ, որոշ, կարծես այդ ամբողջը երեկ, կամ մի ժամ առաջ կատարված լինի — ես տեսնում եմ ահա Մազութի Համոյին՝ քաղաքային այգու ակումբի առաջ, թղթախաղի կանաչ սեղանի վրայից, ճառ ասելիս... 
Պարզ, որոշ, կարծես թե հիմա, սույն այս վայրկյանիս կատարվելիս լինի — ես լսում եմ ահա Մազութի Համոյի հատու ձայնը, Մազութի Համոյի հզոր առոգանությունը: 
Խավարի, այո, սենյակիս գիշերային խավարի միջից նայում են ահա ինձ Համո Համբարձումովիչի կայծկլտող աչքերը և սիրտս թպրտալ է սկսում անորոշ մի հուզմունքից, սիրտս, տագնապալից, զարկել է սկսում, ինչպես էլեկտրական զանգի արծաթազօծ լեզվակ: 
Եվ երևակայությունս առաջ վազելով, արդեն նկարում է, անողոք դահիճի մի նման, Մազութի Համոյին՝ փայտե մի մանեկենի նման կախաղանից կախված... «Խե՛ղճ, խե՛ղճ Համո...» — փսփսում է սիրտս, լացակումած — և ես գրիչըս ցած եմ դնում, որ սիրտս հանգստանա, և ես հնարավորություն ունենամ պատմությունս շարունակելու:

Ծույլ, խաղաղ, կիրակնօրյա իր հանգիստն էր վայելում Նաիրյան այդ քաղաքն այդ առավոտ: 
Ծլնգում էր Առաքելոց եկեղեցու զանգը՝ խաղաղ ու անվրդով: 
Ով սիրում էր աղոթքը — գնացել էր եկեղեցի, բայց քաղաքացիների մեծ մասը այգում էր գտնվում, կամ նստած փակ խանութների առաջ զբաղված էր առօրյա զրույցով: 
Կային էլ մարդիկ, որ հավաքվել էին Տելեֆոն Սեթոյի կամ Եգոռ Արզումանովի սրճարաններում: 
Կային էլ, որ հավաքվել էին այգու ակումբում: 
Ակումբում այդ օրը հավաքվել էին՝ քաղաքային բժիշկ Սերգե Կասպարիչը, Օսեփ Նարիմանովը — հաշտարար դատավորը, Արամ Անտոնիչը-դպրոցի տեսուչը, պ. Մարուքեն, Կինտաուրի Սիմոնը, որ սիրում էր «մեծերի հետ նստել», անգլիագետ վաճառական Հաջի Օնիկ Մանակոֆ էֆենդին և էլի մի քանի քաղաքացիներ — թուղթ էին խաղում: 
Խաղում էին — «պրաֆերանս, «մակաո», «բակարա» — սիրում էին խաղալ: 
Խաղում էին, ըստ սովորության, լուռ ու հանդիսավոր, մերթընդմերթ միայն «փաս», «28», «տալիա» և նման բացականչություններով խզելով լռությունը: 
Բայց, չնայած խաղի մեջ գլխովին ընկղմված լինելուն, խաղընկերներից շատերը, ինչպես, մանավանդ, Սերգե Կասպարիչը և Օսեփ Նարիմանովը, լավ չէին զգում իրենց, նրանց թվում էր, որ «փչում է», չնայած հուլիսյան հաճելի եղանակին: 
Շուտ-շուտ դռանն էին նայում, կամ պատուհանին: 
Բանն այն է, որ պակասում էր սովորական մի «բան», որին ընտելացել էին բոլորը — եթե միայն «բան» կարելի է ասել կենդանի և այն էլ պատկառելի մարդուն: 
— Պակասում էր Գեներալ Ալոշը: 
Առանց նրան կյանք չկար ակումբում, մանավանդ որ, նրա հետ մեկտեղ, պակասում էր նաև ակումբի «երկրորդ հոգին» — ակումբի կենտրոնը — Մազութի Համոն: 
Դեռ խաղն սկսելուց առաջ Օսեփ Նարիմանովը հարցրեց, այսինքն ոչ. — ակումբ մտնելով, ըստ իր մշտական սովորության, Օսեփ Նարիմանովն ուրախ բացականչեց — «Խորի՜ն հարգանքներս Ալյոշա Նիկիտիչին...» — բայց պատասխան չստացավ այն հասարակ պատճառով, որ Ալյոշա Նիկիտիչը չկար: 
Օսեփ Նարիմանովը շվարեց: 
Գլխում, մի վայրկյանում, զարթնեցին մի շարք կասկածներ: 
Նախ դեռ երեկ, գիշերվա ժամը չորսին ակումբից ելնելիս, Գեներալ Ալոշը խոսք էր տվել առավոտյան տասին ակումբում լինել և շարունակել ընդհատված «մակաոն»: 
Երկրորդ՝ վերջերս Գեներալ Ալոշը մի տեսակ «ծուռ» աչքով էր նայում Օլգա Վասիլևնային — Շիկահեր Դդումին, իսկ Օլգա Վասիլևնան ի՛րն է, ի՛րը, Օսեփ Նարիմանովինը և միևնույն ժամանակ ուրիշ ո՛չ ոքինը չի կարող լինել: 
Գեներալ Ալոշը թող այս լավ իմանա, Գեներալ Ալոշը... 
Հազիվ էին այս մտքերը զարթնել Օսեփ Նարիմանովի գլխում, երբ Արամ Անտոնիչը, որի կնոջ համար այնքան անհանգստանում էր նրա լավ բարեկամ հաշտարար դատավորը — ներս մտավ հևիհև և նկատելով, որ բոլորն արդեն անցնում են գործի — բռնեց, ետևից մոտենալով, Օսեփ Նարիմանովի թևից և առաջարկեց նրան «մի ձեռք մակաո կամ պրաֆերանս»: 
— «Խորի՛ն հարգանքներս» — բացականչեց Օսեփ Նարիմանովը սրտանց ուրախացած «Ինչպե՞ս է Օլգա Վասիլևնայի արտադրությունը, Արամ Անտոնիչ»: 
Օսեփ Նարիմանովը նոր կարծես մտաբերեց, որ երեք օր է արդեն, ինչ չի տեսել Օլգա Վասիլևնային. իսկ երեկ, ժամը երեկոյան վեցին, երբ, ըստ հին սովորության նա գնաց «այցելության» (ժամը վեցին Արամ Անտոնիչը սովորաբար դպրոցում էր լինում) — աղախինը հայտնեց, որ Օլգա Վասիլևնան հրամայել է ոչ ոքի չընդունել: 
Այս դեպքը հիշելով՝ արդեն մթնել էին սկսում Օսեփ Նարիմանովի աչքերը, արդեն ցանկանում էր հեռացնել Արամ Անտոնիչի պսպղուն աչքերից իր մշուշած աչքերը Օսեփ Նարիմանովը, երբ... — «Օլգա Վասիլևնայից ջերմագին բարևներ» — ասաց Արամ Անտոնիչը խորհրդավոր ժպտալով և ապա, շրթունքները մոտեցնելով Օսեփ Նարիմանովի ականջին՝ ինտիմ շշնջաց. — «Մամաշան» — քաղաքի մանկաբարձուհի Ակսյոնա Մանուկովնան — «երեկ երդվեց, որ այս անգամ անպայման — անպայմա՛ն տղա կլինի...»: 
Օսեփ Նարիմանովի սրտից ծանրությունը, քար, ընկավ: 
— Զուր չէ, ուրեմն, իր երկարամյա մտերմությունը Օլգա Վասիլևնայի հետ, — մտածեց նա զվարթացած և հայտնեց, բարեկամաբար սեղմելով Արամ Անտոնիչի ձեռքը.«Պատիվ ունիմ Կոլեչկի կնքահայրը լինելու, հասկանո՞ւմ եք, Արամ Անտոնի՛չ,— անպայման «Կոլեչկի»…	Եվ բոլորովին հանգըստացած՝ նստեցին խաղի: 
— «Իսկ ո՞ւր է Ալյոշա Նիկիտիչը»–հարցրեց, թուղթը բաժանել սկսելով, Արամ Անտոնիչը մի վայրկյան անց: 
Բայց բոլորն արդեն զբաղվել էին խաղով, այնպես որ ոչ ոք, չնայած որ ամենքն էլ զգում էին նրա բացակայությունը, չպատասխանեց նրան: 
Բժիշկ Սերգե Կասպարիչը միայն աչքերը կրկին դեպի պատուհանը հառեց, ուզեց ասել կարծես, որ «փչում է» այնտեղից, բայց գլխի ընկավ, որ այդ չէ անհանգստության պատճառը, և, լուռ, շարունակեց խաղալ:

Եվ ահա, ցերեկվա ժամը մոտավորապես տասներկուսին, շնչասպառ ներս ընկան Գեներալ Ալոշը և Համո Համբարձումովիչը– Մազութի Համոն: 
Ռումբի պես ներս ընկան Գեներալ Ալոշը և Մազութի Համոն, արագ մոտեցան սեղաններին, խառնեցին թղթերը — թափեցին հատակին... 
Բոլորը վեր թռան տեղերից զարմացած ու ապշած: 
Իսկ Կենտաուրի Սիմոնը, չնայած որ բոլորից շատ էր տարվել և ավելի մեծ առիթ ուներ բարկանալու — ինքը ևս, անակնկալի եկած, կարծելով, երևի, որ հարբած են «տղերքը»–վեր նետեց թղթերը, ոտքի թռչելով, և բացականչեց, հիմարացած. — Ուռռա՛ ուռ ա՛ա՛, ուռա՛ա՛ա՛...
— Ի՞նչ է, ցնդե՞լ եք, գասպադա, — զայրացած բացականչեց բժիշկը՝ ձեռքը սեղանին խփելով. — Ի՞նչ է պատահել:

Եվ դեռ չէին կարողացել ուշքի գալ մյուսները, երբ Համո Համբարձումովիչը ձեռքը վեր բարձրացրեց, նշան անելով, որ լռեն, և —
— Պատերազմ. — հայտարարեց Համո Համբարձումովիչը կիսաձայն — ու տիրեց լռություն ակնածանք ու զարմանք:

Գեներալ Ալոշը ևս ցանկանում էր ինչ-որ բան ասել, ձեռքը վեր բարձրացրեց, բայց տիրած լռությունից ազդված լռեց ու մնաց: 
Արամ Անտոնիչի աչքերը հառած մնացին Գեներալ Ալոշի վեր տնկած ձեռքին: 
Հիմարային մի ժպիտ վախեցած քարացավ Կինտաուրի Սիմոնի — Կլուբի մեյմունի դեմքին: 
Սերգե Կասպարիչը ձեռքը շրթունքներին տարավ և, մեքենայաբար, ինչպես այդ պատահում էր բժշկի հետ ընդունելության պահերին` չոր, պաշտոնական հազաց: 
Հետո Գեներալ Ալոշը և Մազութի Համոն պատմեցին եղելությունը, ինչպես որ գիտեին: 
Բանից դուրս եկավ, որ առավոտյան ժամը յոթին-ութին, երբ Համո Համբարձումովիչը դեռ քնած է լինում, ոչնչից տեղեկություն չունենալով — գալիս հայտնում են, որ գավառապետը խնդրում է իսկույն իր մոտ անցնել մի չափազանց կարևոր գործով: 
Խնդրում է, որ Ալյոշա Նիկիտիչին ևս վերցնի: 
Իսկույն հագնվում և Ալյոշա Նիկիտիչի բնակարանն է վազում Մազութի Համոն: 
Միասին գնում են գավառապետի բնակարանը: 
Վերջինս, առավոտյան այդ անսովոր պահուն, չափազանց սիրալիր ընդունելով հյուրերին, — հայտնում է նրանց, որ «Կամոքն Աստծո և Օգոստափառ Կայսեր՝ Ռուսաստանը, հարկադրված, պատերազմ է հայտնել... այսինքն գերմանական ստոր կայսր Վիլհելմ 2-րդը պատերազմ է հայտնել Ռուսաստանին: 
Հարկավոր է այսօր ցույցեր կազմակերպել, — ասել է գավառապետը Ալյոշա Նիկիտիչին և Մազութի Համոյին, — և հասկացրել ժողովրդին դեպքի մեծ նշանակությունը — դեպքի խոշորագույն նշանակությունը»:

Համո Համբարձումովիչի պատմածը ունկնդիրների վրա թողեց որոտի տպավորություն: 
Բոլորը ձեռք քաշեցին թղթախաղից և, Ալյոշա Նիկիտիչի առաջնորդությամբ, դուրս եկան ակումբից: 
«Պարոնա՛յք, հարկավոր է սկսել — ասաց Համո Համբարձումովիչը ակումբի դռանը կանգնելով: 
«Ի՞նչը» — հարցրեց Կինտաուրի Սիմոնը անհանգստացած. նրան թվաց, թե հարկավոր է... պատերազմ սկսել: 
— «Ա՛յ, հիմա կտեսնես» — պատասխանեց Համո Համբարձումովիչը խորհրդավոր և կրկին մտավ ակումբ՝ Կինտաուրի Սիմոնը նրա ետևից: 
Ակումբից դուրս եկան նրանք՝ կայսեր մեծադիր նկարը բռնած, իսկ նրանց ետևից դուրս եկավ ակումբի ծառայողը և դրեց ակումբի առաջ թղթախաղային կանաչ մի սեղան: 
Կայսեր նկարը բռնեցին Գեներալ Ալոշը և Օսեփ Նարիմանովը. Մազութի Համոն բարձրացավ ու կանգնեց թղթախաղային կանաչ սեղանի վրա. ժողովուրդը հավաքվեց: 
«Պարոնա՜յք» — բացականչեց, ձեռքը վեր բարձրացնելով, Մազութի Համոն. բոլորը քար կտրեցին, մնացին բերանբաց. հրաշք էր, զարմանալի զարմանք այդ Համո Համբարձումովիչը — Մազութի Համոն...
Հայտնեց, հայտնեց՝ թղթախաղային այդ կանաչ սեղանը պատվանդան արած` թղթախաղային կանաչ սեղանի ահռելի բարձունքից Համո Համբարձումովիչը ներքևում խռնված նաիրցիներին պատերազմի լուրը: 
Հայհոյեց՝ աչքերը կայծկլտուք թափեցին. շանթեց իր բարձունքից գերմանական ստոր կայսր Վիլհելմ 2-րդին Մազութի Համոն: 
Ամբոխի մեջ կանգնած մանրածախ Կոլոպոտյանին թվաց, որ Մազութի Համոյի ոխերիմ թշնամին է, անձնական «պարտքնտերը» — գերմանական ստոր կայսրը՝ Վիլհելմը: 
Իսկ քիչ դենը կանգնած վարսավիր Վասիլին Վիլհելմ կայսրը պատկերացավ որպես արյունարբու մի հրեշ: 
Չմոռացավ հայտնել նաև Մազութի Համոն գավառապետի պատմած այն կարևոր հանգամանքը, որ մեր ամենակարող թագավոր-կայսրը քանիցս անգամներ հեռագիր է խփել Վիլհելմին՝ առաջարկելով հաշտ-խաղաղ վերջացնել ծագած թյուրիմացությունը, բայց նրա հեռագիրները, ցավոք սրտի, մնացել են անհետևանք: 
Վերջում կոչ արավ Մազութի Համոն օգնության հասնել ընդհանուր հայրենիքին այդ աղետալի ժամին՝ հոժարակամ զոհել, չխնայել անձնական փոքրիկ զոհաբերությունները մեծ Հայրենիքին: 
«Կեցցե, ուրեմն, մեր թագավոր կայսրը և պանծալի բանակը, կորչի ստոր կայսր վիլհելմ 2-րդը. ուռա՛ա՛ա՛», — վերջացրեց իր պատմական այդ ճառը Մազութի Համոն և, ի մեծ զարմանս նրա — տիրեց լռություն: 
Չկարծեք սակայն, որ ժողովուրդը դիտմամբ չձայնակցեց. իհարկե, ոչ. ժողովուրդը չգիտեր, դեռ չէր սովորել, որ նման դեպքերում հարկավոր է արձագանքել: 
Բայց ահա օգնության եկավ իր բացառիկ դիրքով Գեներալ Ալոշը. իր նման չաղ ծերուկից բավականին անսպասելի ճարպիկությամբ՝ ցատկեց կանգնեց Մազութի Համոյի կողքին, կանաչ սեղանի վրա, Գեներալ Ալոշը. «ուռա-ա՛-ա՛» — բացականչեց Գեներալ Ալոշը գլխարկը թափահարելով. Սերգե Կասպարիչը, Օսեփ Նարիմանովը և Կինտաուրի Սիմոնը ահաձայն կրկնեցին — և արդեն ծայրեիծայր այդին թնդում էր բացականչությունից, այնպես որ նույնիսկ պ. Մարուքեն, որ արդեն բաժանվել էր խաղընկերներից և խառնըվել էր ժողովրդին, մի վայրկյան շփոթվեց քիչ մնաց ինքն էլ գլխարկը հաներ և գազանանման մռնչար: 
Բայց պ. Մարուքեն, իհարկե, այդ բանը չարավ, առաջին իսկ օրից ինքնուրույն դիրք բռնեց պ. Մարուքեն դեպի կատարվող անցքերը — բայց այս մասին հետո:

Դեռ թնդում էր այգին ուրախ բացականչությունից, երբ հնչեց գավառապետի ուղարկած զինվորական երաժշտախումբը, զինվորական երաժշտախումբը նվագում էր «Բոժե ցարյա», բոլորը գլխարկները հանեցին, երաժշտախումբը լռեց: 
«Կեցցե՛ մեր սիրելի կայսր Նիկոլա 2-րդը. — ոռա՜ա՜ա՜» — նետեց Օսեփ Նարիմանովը դեպի հասարակությունը, և նորից, կանաչ սեղանի վրայից, չափ տվին, ձեռքերը թափահարելով, Գեներալ Ալոշը և Մազութի Համոն: 
Ապա, բավականին չափ տալուց և բղավելուց հետո, ցած իջան Գեներալ Ալոշը և Մազութի Համոն: 
Եվ ահա, երկու այդ պատկառելի նաիրցիների առաջնորդությամբ, քաղաքացիների թափորը դուրս եկավ այգուց և շարժվեց դեպի մեծ փողոցը՝ գավառապետի բնակարանը:

Երբ թափորը, զինվորական երաժշտախմբի նվագակցությամբ, անցնում էր Տելեֆոն Սեթոյի և Եգոռ Արզումանովի սրճարանների մոտով — նրանցում հավաքված նաիրցիները, որ զբաղված էին թուղթ, դոմինո, կամ նարդի խաղալով, դուրս թափվեցին և, մինչև թափորի հեռանալը, մնացին կանգնած սրճարանների առաջ: 
«է՜ս ի՞նչ ղալաբալըղ է էլի» — հարցրեց Մեռելի Ենոքը՝ դիների աղջիկը ձեռին: 
«էլի հացը պրտի թանգընա» — պատասխանեց կտրուկ Տելեֆոն Սեթոն և ներս մտավ սրճարանը գլուխն օրորելով: 
«Հե՛չ չեմ հասկընա, թե յանի ընչի՞ է էս զուռնանա-նաղարեն» — ասաց նա սրճարանում ոչ թե մասնավորապես մեկին, այլ ընդհանուրին դիմելով, բայց պատասխան չստացավ, որովհետև դեռ դուրսն էին բոլորը, նայում էին թափորին: 
«Էլի հացը պրտի թանգընա, էդ զուռնեն է կփչեն» — կրկնեց նա իր խոսքը, երբ ներս մտան նորից այցելուները՝ ընդհատված խաղը շարունակելու: 
— «Ըբր ի՞նչ պըտի էղնի» — պատասխանեց նրան Քոռ Արութը, — և նաիրցիները, խորհրդավոր, գլուխներն օրորեցին: 
Սրճարանում եղածներից մի քանիսը սակայն, ինչպես պ. Աբոմարշը, մանրավաճառ «Ֆռանգը», Կաթոլիկ Դանիելը և ուրիշները, տեսնելով, որ թափորն առաջնորդում են այնպիսի պատկառելի նաիրցիներ, ինչպիսի՛ք են Գեներալ Ալոշը և Մազութի Համոն, — իրենք ևս խառնվեցին թափորին, գնացին հոսանքով: 
Շուտով հայտնի եղավ ամենքին, որ գնում են գավառապետին իրենց քաղաքացիական պատրաստակամությունը հայտնելու, իրենց հպատակությունը, — և պ. Աբոմարշը գտավ, որ դա միանգամայն աներաժեշտ է, աներաժեշտ ու ցանկալի: 
«Աշես մինչև, քանի՞ տարեկանը պըտի կանչեն» — հարցրեց Կաթոլիկ Դանիելը մտահոգված. «Վո՞վ գիտե, նայած հանգամանքին» — խորհրդավոր պատասխանեց Աբոմարշը, և երկու խոսակիցներն էլ, կարծես թե, տխրեցին. լուռ քայլում էին աչքերը սեփական կոշիկներին հառած:

Կիրակի, շոգ օր էր. արևը փայլում էր ոսկեգույն, երկինքը, պարզ, անամպ կործվել էր քաղաքի վրա, որպես կապույտ ափսե: 
Նվագում էր երաժշտախումբը, մարդիկ, կիրակնօրյա գույնզգույն շորերով, հետևում էին նրան, և ամբոխի մեջ խռնված, մեծ մասամբ երաժշտախմբի առաջն ընկած երեխաներին զվարթ խրախճանք էր թվում անհասկանալի այդ երթը: 
Տաս-տասներկու տարեկան մի տղա, Հաջի Օնիկ էֆենդի Մանուկոֆի «պզտիկը», որ հայտնի էր բոլորին իր չար բնավորությամբ — քայլում էր, հաղթական, թմբկահարի կողքից և, իրեն զինվորականի նմանեցնելով, չափ էր տալի «Մե՛կ-երկո՛ւ, մե՛կ-երկո՛ւ, մե՛կ-երկո՛ւ»: 
Թափորը, վերջապես, մոտեցավ գավառապետի բնակարանին: 
Երաժշտախումբը նվաղեց «Բոժե ցարյա», գավառապետը ելավ պատշգամբ: 
«Ուռաա՜» բացականչեց ամբոխը՝ Գեներալ Ալոշի ղեկավարությամբ: 
Ապա տիրեց լռություն՝ մեռելային սարսափ: 
Բոլորի աչքերը մեխվեցին գավառապետին: 
Նա-նիհար, բարձրահասակ բարակ ձեռնափայտ է կարծեմ ծայրին սոխի գլուխ: 
Մի երկու վայրկյան նայում է վերևից, պատշգամբից, ներքևում հավաքված ամբոխին բարձրահասակ գավառապետը: 
Ձեռքը բերանին է տանում՝ հազում է երևի, և ապա — չոր, կտրուկ, զինվորականին վայել հատու, հաստատ ձայնով սկսում է խոսել: 
Պատերազմ: 
Կայսր: 
Վիլհելմ II: 
Մեր պարտքն է ծառայել հայրենիքին ու գաճին: 
Կեցցե՛: 
Կորչի՛: 
Ոռռա՜:

Նորից արձագանքում է ամբոխը, նորից –նվագում է երաժըշտախումբը «Բոժե ցարյա»: 
Եվ ահա — նորից դուրս է գալիս... 
Մազութի Համոն: 
Քաղաքացիների դեմքը փայլում է պարծանքից, փթթում է նաիրցիների դեմքը, որպես բացված մի վարդ: 
Ի՞նչ պիտի աներ, ասացեք խնդրեմ, Նաիրյան այդ քաղաքը, եթե չլիներ Համո Համբարձումովիչը, այդ «Լույսի» կառավարիչ Մազութի Համոն: 
Կկորչեր, ոտնատակ կլիներ՝ կթաղվեր տգիտության անսահման խավարում: 
Ամեն տեղ նա էր, ամեն դժվարին դեպքում նա՛ պիտի, միայն նա՛, սայլը ցեխից հաներ: 
Այդպես էլ այժմ: 
Քաղաքացիների կողմից նա, Մազութի Համոն, ամենայն պատրաստակամություն հայտնեց մինչև, վերջին կաթիլ արյունը կռվելու՝ հանուն Գահի և Հայրենյաց: 
Գիտեր, հասկանում էր Համո Համբարձումովիչը, թե որտեղ ինչ լեզվով է հարկավոր խոսել: 
Օձի լեզու ուներ Համո Համբարձումովիչը — Մազութի Համոն:

Մազութի Համոյից հետո շնորհակալություն հայտնեց երախտապարտ քաղաքացիներին գավառապետը և ապա առաջարկեց ցրվել տները և զբաղվել առօրյա գործերով: 
Գեներալ Ալոշը, Համո Համբարձումովիչը, Օսեփ Նարիմանովը և բժիշկը հրավիրվեցին վեր՝ ճաշի: 
Ժողովուրդը ցրվեց, գնացին՝ ո՛րը տուն, ճաշի, ո՛րը Եգոռ Արզումանովի, կամ Տելեֆոն Սեթոյի սրճարանը, ոմանք էլ կրկին քաղաքային այգին վերադարձան՝ օրվա մնացած մասն այնտեղ անցկացնելու:

Այսպիսի ահա շուքով ու հանդիսավորությամբ դիմավորեց Նաիրյան այդ քաղաքը հետագայում Համաշխարհային Պատերազմ կոչված արյունալի հյուրին, դիմավորեց, ինչպես այդ վայել էր ամեն մի իսկական քաղաքի, խորին աչալըրջությամբ, և այդ հանգամանքով քաղաքը պարտական էր կրկի՛ն նրան, իր արժանի զավակին — Համո Համբարձումովիչ Ասատուրովին — Մազութի Համոյին:

Հաջորդ օրը, երկուշաբթի, բոլորը, ինչպես միշտ, արթնացան առավոտ մութլուսուն և գնացին գործի: 
Ոչինչ չէր փոխվել, ոչինչ չէր կատարվել, եթե միայն փոփոխություն չհամարենք այն հասարակ հանգամանքը, որ Գեներալ Ալոշը, Մազութի Համոն և ընկերները այդ առավոտ մի փոքր հոգնած էին զգում իրենց, մի փոքր կոտրված, ինչպես այդ լինում է սովորաբար լավ քեֆերից հետո: 
Իսկ քաղաքացիների մեծ տոկոսին, մանավանդ առևտրական փողոցի գործնական ներկայացուցիչներին, այնպես էր թվում, թե պատերազմի մասին երեկ, կիրակի օրը եղած բոլոր զրույցները ոչ այլ ինչ էին, եթե ոչ — կիրակնօրյա ներելի հանաքներ, անցավ կիրակին, եկավ երկուշաբթին՝ բավական է. թույլ տվեք զբաղվենք հոգսերով: 
Իհարկե, խոսում էին մեկմեկ և պատերազմի առթիվ, բայց խոսում էին այնպես, ի միջի այլոց, որպես իրենց չվերաբերող մի բանի մայսին: 
Այդպես էր — առաջին, երկրորդ, երրորդ օրը, այդպես էր առաջին շաբաթվա ընթացքում, բայց կամաց-կամաց հեռու պատերազմն սկսեց նկատելի դառնալ նույնիսկ Նաիրյան հեռու այդ քաղաքի, այո, ամե՛ն ինչում– և նույնիսկ մանրածախ Կոլոպոտյանը և Մեռելի Ենոքն սկսեցին զգալ իրենց շրջապատում անսովոր մի մթնոլորտ, անհասկանալի մի փոփոխություն: 
Բայց օրերում ու ժամանակներում պատերազմը հայտարարվելու առաջին իսկ վայրկյանից կատարված փոփոխությունը բոլորից առաջ պ. Մարուքեն զզաց Նաիրյան այդ քաղաքում և այն էլ հենց երկրորդ օրը, երկուշաբթի առավոտ — և ահա՛ թե ոնց:

Երբ, ըստ իր ամենօրյա սովորության (իսկ պ՛ Մարուքեն բացի իր այս միակ սովորությունից չուներ, ընդհանրապես, և ո՛չ մի սովորություն) — վարսավիր Վասիլի վարսավիրանոցը մտավ և, նստելով դեղնավուն հայելու առաջ, դեմքը, հլու, հանձնեց վարսավիրի թավ, կակուղ խոզանակին պ. Մարուքեն — վարսավիր Վասիլը, սապոնոտ խոզանակը թեթև սահեցնելով պ. Մարուքեի այտն ի վար՝ հարցրեց, «էրեկ էդ ի՞նչ էր, պ. Մարուքե. տեսա՞ր Մազութի Համոյին... 
Օձի՛ պես կխոսեր անիծածը»: 
Պ. Մարուքեն չպատասխանեց: 
Տրամադրությունը վատ էր՝ գիշերը չէր քնել: 
Երեկոյան յոթից մինչև գիշերվա երեքը պրաֆերանս էր խաղացել այգու ակումբում Արամ Անտոնիչի, Կինտաուրի Սիմոնի և էլի սատանան գիտե, թե ում հետ («շեֆերը» չկային, նրանք, ինչպես գիտենք, ճաշի էին հրավիրվել գավառապետի բնակարանը, և այդ ճաշը, անհասկանալի պատճառով, տևել էր մինչև գիշերվա տասնմեկը...): 
Բայց բանը նրանց ճաշը չէր, իհարկե, պ. Մարուքեն թքել էլ չէր ուզի նրանց ճաշի վրա. պ. Մարուքեն հասկանում էր, իհարկե, այդ ճաշի իմաստը, գավառապետի «տակլիզատորների» լակած «Մադերը» չէր նրա մռայլության պատճառը, այլ այն, որ նա երեկոյան խաղում տարվել էր Արամ Անտոնիչին մի խոշոր գումար և չէր կարողացել վճարել, որովհետև չէր ունեցել մոտը: 
Պ. Մարուքեն ինքը առաջինը չէր սիրում «Նիսիա» խաղալ, բայց ավելի ևս դեմ էր դրան Արամ Անտոնիչը. բայց երեկոյան դեպքը կատարվեց թյուրիմացաբար, առանց իր իմանալուն. ինքն էլ չհասկացավ, թե ինչպես «տալիայի» վերջում ինքը տարված դուրս եկավ չորս հարյուր յոթը ռուբլի, այնինչ մոտը կար ընդամենը հարյուր իննսուն — երկու հարյուր ռուբլի: 
«Յորղանիդ չափը գիտենա՞ս» — ասել էր, բարկացած, Արամ Անտոնիչը պ. Մարուքեին, երբ տեսել էր, որ վերջինս իր տարված գումարը չունի: 
«Ներողություն, վաղը կվճարեմ» պատասխանել էր պ. Մարոքեն քաղաքավարի և շտապ դուրս էր եկել ակումբից՝ ետևից լսելով Արամ Անտոնիչի հռհռոցը և Կինտաուրի Սիմոնի, այդ Կլուբի մեյմունի ստրկական արձագանքը... 
Մեծ ինքնասիրություն ուներ պ. Մարուքեն և սիրում էր ամեն ինչում «գերմանացի» լինել, այնպես որ այդ դեպքը թողել էր նրա վրա ահռելի տպավորություն, ոչնչացրել էր նրան, հավասարել էր գետնին: 
Գունաթափ եկել էր տուն և երեսնիվայր ընկել էր անկողնու վրա՛ մինչև առավոտ մնացել էր այդպես: 
Բորբոքված ուղեղում մինչև առավոտվա ծեգը զանազան զուգորդությամբ ու կարգերով շարվել էին — թվեր, թվեր, թվեր, գույնզգույն թղթադրամներ, խաղաթղթեր: 
Գլուխը ցավում էր հոգնությունից, ուղեղը մշուշի էր նման, ծփում էր, ծանր, մութ, ծփում էր ուղեղը, և, տարբեր ձևերով ու կարգով, շարժվում էին ուղեղի միջով — թվեր, թվեր, թվեր գույնզգույն թղթադրամներ, խաղաթղթեր: 
Պ. Մարուքեն ո՛չ մի մեղք չունի, պ. Մարուքեն երբեք չի երկարել իր ոտքերը վերմակից ավելի, կգտնի, այսօրևեթ կգտնի պ. Մարուքեն այդ խղճուկ կոպեկները և կշպրտի այդ չտեսի դեմքին: 
Եվ այժմ էլ, դեմքը դեմ արած վարսավիր Վասիլի թավ, կակուղ ածելուն հենց այդ էր մտածում, իր հոգնած ուղեղի չհնազանդվող ճիգերով, պ. Մարուքեն. ումնի՞ց վերցնի: 
Դեմքը դեղնել էր, ձգվել. աչքերը բութ, անիմաստ՝ նայում էին — ինքն էլ չգիտեր, թե ո՞ւր, աչքերը տեսնում էին — գույնզգույն թղթադրամներ:

Վարսավիր Վասիլը — ի՜նչ շունն էր, որ չիմանար... իհարկե, գիտեր, դեռ երեկոյան լսել էր բանի եղելությունը, բայց չէր ուզում այդ առթիվ խոսել, նույնիսկ պ. Մարուքեի, ըստ սովորության, «տրամադրությունը» չհարցրեց. գիտեր, որ «վատ» է — ի՞նչ հարցներ: 
Մոտեցրել էր շրթունքները, որքան որ կարող էր, պ. Մարուքեի դեմքին, սահում էր — թավ, թեթև քսվելով՝ սահում էր ածելին նրա դեմքն ի վար: 
Լուռ էր, տոթ ու հանգիստ, լսվում էր վարսավիրի դանդաղ շնչառությունը — ու դու, կպչող, բաղանիքի շոգիի նման խեղդող ալիքներով քսվում էր Վասիլի շնչառությունը պ. Մարուքեի դեմքին: 
Բայց պ. Մարուքեն ոչինչ չէր նկատում, պ. Մարուքեի հոգնած ուղեղում, ինչպես բաղանիքի մառախուղում, օրորվում, օրորվում էին, շոգիի գույնզգույն կաթիլների նման — գույնզգույն թղթադրամներ...
Դուռը բացվեց և ներս ընկավ — մանր, չոր, հաստատ քայլերով, կարծես երկու ձեռնափայտ էին հատակին խփում — Հաջի Մանուկոֆ էֆենդին: 
« — Հը՛, բարի լո՜ւյս, էֆենդի աղաներս, բարաջողում» — ուրախ բացականչեց Մանուկոֆ էֆենդին. «Գործդ աղեկ է, Վասի՛լ, վով չգա-չգա-պ. Մարուքեն հոս է ու հոս...»:

«Համեցե՛ք նստի, էս է, կվերջացնեմ» — շրթունքները հեռացնելով պ. Մարուքեի դեմքից, ժպտալով պատասխանեց վարսավիրը. — «Քեֆերդ տեղը կերևա, փա՜ռք Ալլահին»: 
—
«Ինչո՞ւ չերևա, աղա՛ս»,— բացականչեց Հաջին բարկացած
«Տղա մըն ալ ավելցավ Հայաստանին, աս անգամ մանչ է, յա՜...»: 
Հերո՛ս էր, Հաջի Մանուկոֆ էֆենդու կնիկը — Նունուֆար հանըմը — տղա էր բերել:

Հաջի Մանուկոֆ էֆենդու այդ ուրախ տրամադրությունը հույսի պես վառվեց պ– Մարուքեի ուղեղում, բութ, քնկոտ աչքերում վայրկենապես բռնկվեց սուր, հուսալից մի իմաստ:

— «Դե՛ շուտ» — խռպոտ շտապեցրեց պ. Մարուքեն ձախ ուսը ցնցելով. — «ուշանում եմ»:

Վարսավիր Վասիլը վերջացրել էր արդեն: 
«Շնորհավորում եմ, պ. Հաջաղա» — վեր կենալով տեղից՝ պարզեց ժպիտն ու ձեռքը Մանուկոֆ էֆենդուն պ. Մարուքեն: 
Հաջի Մանուկոֆ էֆենդին երկու մատը դրեց պ. Մարուքեի ձեռքը, ձեռք սեղմել չգիտեր: 
Պ. Մարուքեն պինդ, սրտագին սեղմեց Հաջու երկու մատը և ... չգիտեր, ո՞նց սկսեր: 
Բարեբախտաբար Մանուկոֆ էֆենդին հանեց նրան դժվարին դրությունից:

— «Ժամանակ ունես նե — քալե ղահվե մը խմենք» — ասաց Մանուկոֆ էֆենդին և մատները խլեց պ. Մարուքեի ձեռքից: 
— «Հետո կուգամ» — նետեց վարսավիրին Հաջին, շուռ եկավ, առանց ետ նայելու և պ. Մարուքեի համաձայնությունն առնելու դուրս եկավ վարսավիրից: 
Պ. Մարուքեն, առանց երկար մտածելու, հետևեց նրան, իսկ վարսավիր Վասիլը զայրացած, զարմացած հայացքը նրանց կռնակներին հառած՝ մնաց մի երկու վայրկյան սապոնոտ խոզանակը ձեռքին, ապա՝ երբ նրանք անհետացան, — «Թյու, նալլաթ կարողությանդ, մա՛րդ» — թքեց, ի խորոց սրտից, վարսավիր Վասիլը Հաջու հասցեին. հետո մոտեցավ լվացարանին, լվանալով սապոնոտ խոզանակը, սկսեց շվացնել «Ախ զաչեմ էթա նոչ» «մոդնի» երգը:

Մանր, չոր, հատու քայլերով, կարծես երկու ձեռնափայտ էին խփում մայթին — գնում էր առաջից, առանց ետ նայելու, Հաջի Մանուկոֆ էֆենդին: 
Ուրախ մտածում էր Մանուկոֆ էֆենդին, որ լավ ազատվեց «ուշազբաղ պերպեր»-ից: 
Ոչ թե սափրվելու նպատակով մտավ վարսավիր Վասիլի խանութը Հաջի Օնիկ էֆենդին, օ, ո՛չ. նա շաբաթը մի անգամ էր ածիլվում և այն էլ շաբաթ օրերը, — նրա նպատակն էր իր նորելուկի մասին վարսավիրին հայտնելը. «Պերպերի լեզու — բաղանիքի դուռ» — մտածում էր Հաջին, և նա, իհարկե, իրավունք ուներ: 
Պ. Մարուքեի մասին, որին հրավիրել էր ինքը մի բաժակ սուրճի, մոռացել էր բոլորովին: 
Բայց պ. Մարուքեն նրան չէր մոռացել: 
Մտածում էր, նրա ետևից հազիվ հասնելով, պ. Մարուքեն, որ եթե բարեհաճի Հաջին փոխարինաբար տալու հարկավոր գումարը — փրկված կլինի, հակառակ դեպքում... 
Պ. Մարուքեն չգիտեր, թե ի՞նչ կարող է լինել հակառակ դեպքում:

Հաջի Մանուկոֆ էֆենդին, խանութը հասնելով, կանգնեց. կտրուկ շուռ եկավ դեպի պ. Մարուքեն: 
Պ. Մարուքեն, որ, մտազբաղ, դեռ փոխում էր քայլը առանց դեմը նայելու — գլուխը թափով խփեց Հաջի Մանուկոֆի դեմքին, ռեզինե գնդակի նման ետ ցատկեց, շփոթված, պ. Մարուքեն:

— «Յավա՜շ է, յավրում, ի՞նչ էղավ քեզի» — բացականչեց Հաջին, բարկացած. ապա. — «Գնա՛ Սիմոնին ըսե ղահվե մը հրամցնե հաշվուս, ես ժամանակ չունիմ, ներող կըլլաս» — ասաց նա, Հաջի Օնիկ էֆենդի Մանուկոֆը, դուռը բաց արավ արագ, մտավ — և դուռը ետ խփեց պ. Մարուքեի քթին:

Հասկացավ պ. Մարուքեն, որ հույս չկա: 
«Թու՛» — թքեց պ. Մարուքեն, վարսավիր Վասիլի նման, էֆենդու հասցեին: 
Եվ քայլեց... ու՞ր: 
Մթնեց, մթնեց աշխարհը պ. Մարուքեի աչքին, հուսահատությունը հասավ բարձրագույն կետի: 
Կպատմե, ծաղրելով, կպատմե երևի իր բոլոր ծանոթներին Արամ Անտոնիչը հիմա այդ «վերջին խայտառակությունը»: 
Կըպատմե — պ. Մարուքեի մթնած ուղեղում երերացին գունատ, զազրելի դեմքերը Օսեփ Նարիմանովի, Գեներալ Ալոշի, Մազութի Համոյի: 
Եվ հանկարծ, այդ վայրկյանին ահա, հուսահատության այդ ծայրահեղ վայրկյանին — հիշեց երեկվա եռուզեռը պ. Մարուքեն. կանգնեց, պատկերացավ հանկարծ պ. Մարուքեի բորբոքված ուղեղում կանաչ սեղանի վրա կանգնած Մազութի Համոն: 
Եվ Մազութի Համոն, այդ ամենասովորական «Լույսի» կառավարիչ Համո Համբարձումովիչը. երևաց նրան — ուրիշ, երևաց անծանոթ: 
Ինչպես հեռո՜ւ-հեռո՜ւ, պատմական մի անձնավորություն, կանգնեց նրա գլխում Մազութի Համոն... 
Ինչպես պատմության դասագրքից հանած գրավյուր` պատմության դասագրքից սահեց Մազութի Համոն դեպի պ. Մարուքեի բորբոքված ուղեղը: 
«Պատերազմ» — ասաց երեկվա ձայնով, պ. Մարուքեի բորբոքված ուղեղին Մազութի Համոն: 
Եվ պ. Մարուքեի սրտում ինչ-որ անհայտ մի ձեռք շարժեց, ժամացույցի սլաքի նման, ինչ-որ ծանր մի բան սովորական տեղից, պ. Մարուքեն հասկացավ, վերին մի հրաշքով գլխի ընկավ հանկարծ, որ այդ վայրկյանից սկսած ուրիշ է աշխարքն արդեն, — որ, այդ վայրկյանից սկսած, սկսվում է օրերում և ժամանակներում և ուրիշ մի բան. — այն, որ փոխելու է աշխարքը հիմնովին, ցնցելու, տակն ու վրա է անելու, — եթե միայն կարելի է այսպես ասել — դարավոր հիմերը... 
Ցիրկի մեյմունի նման, ինչպես կասեր այդ մասին վարսավիր Վասիլը, — գլխիվայր մի ցատկյուն կատարեց կանաչ սեղանի վրայից, ինչպես դարավոր մի պատվանդանի վրայից, պ. Մարուքեի ուղեղում Մազութի Համոն, գլխիվայր մի ցատկյուն կատարելով՝ Մազութի Համոն թռավ դեպի պատմության դասագիրքը... 
Նորից, ինչպես ամբողջ գիշերը, սահեցին, դանդաղ, շարժվեցին մի վայրկյան նրա ուղեղում — գույնզգույն թղթադրամներ: 
Բայց, իմեծ զարմանք իրա, սիրտը չպաղեց, չխոցվեց, չճմլվեց: 
«Եռունդա՛» — դուրս թռավ, լսելի ձայնով, պ. Մարուքեի շրթունքներից, քարե մի ծանրություն սրտից ընկավ: 
Արագացրեց քայլերը պ. Մարուքեն, պ. Մարուքեն գնաց տուն քնելու: 
Հետագայում, հիշելով այդ վայրկյանը, քթի տակ ժպտում էր իր այդ զարմանալի, համարյա մարգարեական տեսողական կարողության վրա պ. Մարուքեն, բայց հետագայում իր այդ համարյա մարգարեական տեսողական կարողությունը այլ բանի էր վերագրում պ. Մարուքեն. Պ. Մարուքեի կարծիքով՝ իր այդ համարյա մարգարեական տեսողական կարողությունը հետևանք էր ոչ, թե ուղեղի բորբոքման, ինչպես կարող է մտածել միամիտ ընթերցողը: 
Այլ, եթե միայն գեղարվեստական գրվածքում կարելի է այսպես արտահայտվել — քաղաքական հեռատեսության...
Արդեն սկսվել էր «կռիվը» ինչ-որ անհայտ տեղերում, մի, երկու ամիս էր արդեն, ինչ սկսվել էր պատերազմը: 
Վաղուց արդեն ծայր էին առել շշուկներ, որ շուտով, այսօր չէ — վաղը, ինչպես Տելեֆոն Սեթոն էր ասում՝ «ռուսը կռվի կըկանչե անօրենին»: 
Խոսում էր՝ արդեն ասում էր քաղաքային այգում ընկ՛ Վառոդյանը ծանոթ օրիորդներին, որ կա, արդեն «Կենտրոնում» ստացված են ստույգ տեղեկություններ, որ շուտով, շատ շուտով կռիվ կհայտարարվի նաև «ոսոխին», և այն ժամանակ արդեն ամեն ինչ կփոխվի... 
Լայն հորիզոններ կբացվեն այն ժամանակ Նաիրիի համար, — խորհրդավոր ձայնով, որպես պետական մի գաղտնիք, ասում էր ընկ. Վառոդյանը ծանոթ օրիորդներին: 
Չգիտեմ այդ ի՞նչ փոփոխություններ է, որ դեռ նոր պիտի տեղի ունենային այդ քաղաքի կյանքում և ի՛նչ հորիզոններ պիտի բացվեին Նաիրիի առաջ այդ խորհրդավոր փոփոխություններից, չգիտեմ, ասում եմ, որտեղի՞ց էր ստանում «Կենտրոնը» նման տեղեկություններ, բայց մի բան կարող եմ հաստատ ասել, որ որոշ փոփոխություններ արդեն իսկ տեղի էին ունեցել շատերի գործերում, բայց այդ բանը, դժբախտաբար, չէր կարողացել տեսնել ընկ. Վառոդյանը: 
Այդ «տեղեկությունները» նա կարող էր ինքը, առանց «Կենտրոնին» դիմելու, հենց տեղում ստանալ ամեն մի ամենահասարակ նաիրցուց, թեկուզ հենց մանրավաճառ Կոլոպոտյանից, որի առաջ, այո՛, արդեն իսկ բացվել էին որոշ հորիզոններ... նրա, մանրածախ Կոլոպոտյանի կյանքում, արդեն իսկ տեղի էր ունեցել այն աչքի ընկնող, կենսական փոփոխությունը, որ, մի երկու ամսվա ընթացքում, ռաֆինադ շաքարի գինը 14 կոպեկից թռել էր 17-ի: 
Ավելացրել էր գինը Հաջի Օնիկ էֆենդի Մանուկոֆը, որ ստանում էր շաքարը տեղից, ստանում էր վագոնով և, իր հերթին, պարկերով ծախում էր մանրավաճառներին: 
Բայց այդ դեռ չնչին փոփոխություն էր, համեմատած այն ավելի քան շոշափելի փոփոխության հետ, որ տեղի էր ունեցել հենց այդ նույն Կոլոպոտյանի հարևան՝ Կաթոլիկ Սիմոնի խանութում: 
Եվ ուրիշ խանութներում ևս, որոնցում պակասել էր արդեն, կամ պիտի պակասեր, կամ պակասելու վրա էր օգնող ձեռքը. որի որդին, եղբայրը, որը հենց ինքը՛ Գնացել, տարել էին արդեն — Կաթոլիկի որդուն, նրա հարևան Կարապետյանի, Մարտիրոսյանի ու հազար ու մի անհայտ «յան»-երի որդիներին, եղբորը, իրան: 
Հերթի էին հենց իրենք — պ. Աբոմարշը, Կինտաուրի Սիմոնը, սա, նա, մյուսը, ո՞րը թվես: 
Արդեն ամեն առավոտ երևում էին պատերի վրա — պատերի վրա փակցնում էին՝ արդեն ինչ-որ անհայտ ձեռքեր սպիտակ հրամաններ: 
Կանչում էին թղթերի վրայից, պատերի վրայից, կանչում էին սպիտակ հրամանները — սրան, երկրորդին, հարյուրին, կանչում էին դեպի հինգհարկանի շենքը: 
Գալիս, թափվում էին արդեն ամեն առավոտ, լցնում էին փողոցներն ու մեյդանը — պատանի, երիտասարդ, տարիքոտ տրեխավորներ, շրջանի գյուղերից գալիս հավաքվում էին հինգհարկանի Շինության առաջ: 
Գնում էին այդտեղից — կայարան, խմբերով, գնում էին կայարան: 
Կանգնում էր, երկար ու կարմիր, ապրանքատար գնացքը, կանգնում էր կայարանից բավականին հեռու՝ դեպոյի մոտերքը: 
Տրեխավոր մարդիկ լցվում էին մեջը. թափվում էին մեկը մեկի վրա, ինչպես ձկները տակառում: 
Սուլում էր շոգեմեքենան, սուր, խեղդամահ արվող անասունի նման, սուլում էր սուլոցը շոգեկառքի: 
Տրեխավոր մարդիկ գոռում էին անիմաստ. տրեխավոր երիտասարդները երգում էին պառավաձայն. —



 --------------------------------------- 


«Տա՜ — նը՜ը՜ը՜ — մե՛ն — ադե՛ ջան — տա՜ա՜ — նը՜ը՜ը՜ — մե՜-ե՜ե ե՜ն...»:

Իսկ մյուս կողմից, գալիս էին գնացքներ, ամեն օր, ամեն գիժեր գալիս էին գնացքներ անհայտ հեռուներից դեպի Նաիրյան այդ քաղաքը: 
Ու լցվում էր քաղաքը զինվորներով, լցվում էր քաղաքը օր օրի վրա, վայրկյան վայրկյանի ետևից: 
Ուրախ էին– Եգոռ Համբարձումովը, Բոչկա Նիկոլայը, մանրավաճառ Կոլոպոտյանը: 
Ուրախ էր, ընդհանուր առումով, ամբողջ Լորիս-Մելիքյանը՝ կայարանից — մեյդան: 
Էլ, իհարկե, առավոտ կանուխ, մշուշի միջից իր խանութը վազող նաիրցի վաճառականը, մանրավաճառը, չարչին, Հաջի Մանուկոֆն ու Կոլոպոտյանը չէին մտածում, որ մինչև ինը տասը, ինչպես այդ տեղի էր ունենում առաջ, պետք է իրենց խանութների դռանը անգործ կանգնած, ձանձրությունից հորանջեն: 
0, ո՛չ, իհարկե, ոչ: 
Առավոտվա ծեգից մինչև երեկոյան մութը լի՛քն էր, լի՛քն էր լինում փողոցը հիմա «սոխով ու սխտորով», ինչպես անվանում էին խանութպանները ռուս զինվորներին և գյուղացի նորահավաքներին: 
Եվ ի՞նչ, վատ չէ՛ր: 
Որը մի քառորդ շաքար, որը հինգ կուղեկի հալվա, որն էլ ուրիշ մի բան — ամենքից «մի կուղեկ, հաշիվը — հարյուր՝ մանեթը կա: 
Այդ դեռ մանըրմունրը: 
Սրա հետ համեմատած — թալան էր, ինչպես, նախանձելով, ասում էր Կոլոպոտյանը, — Հաջի Մանուկոֆինը, պարսիկինը և ուրիշ մեծ մաղադաներինը՝ փոդրաթչիներինը: 
— «Տասը վագոն սապոն, 10 խոզի ճարպ, տասն էլ չգիտեմ ի՞նչ զահրումար» — ահա, Կոլոպոտյանի հաշվով, նրանց «տոմարը»: 
Մենակ Մեռելի Ենոքն էր, խեղճը, հին օրերի օրը. սկզբում նա կարծեց, որ իր գործը ևս աջողակ կգնա, բայց չարաչար սխալվեց, մեռնողները, ճիշտ է, շատացան աշխարհում, բայց ո՛չ այնպիսիքը, որոնք պետք ունեին դագաղի, «սոխերին», ինչպես նա էր ասում, «կադյոնի» էին թաղում, այսինքն՝ առանց դագաղի, իսկ «սխտորները»... 
Դե՛, ե՞րբ էին այդ տրեխավոր «բոիները» մարդավարի ապրել: 
Այնպես որ նա, ինչպես առաջ, օրվա մեծ մասն անգործ, ձանձրույթից ձանձրացած՝ թիթեղե սպիտակ հրեշտակներ էր փակցնում պատրաստի դագաղների վրա, իսկ երբ դրանից էլ էր ձանձրանում Մեռելի Ենոքը — գնում էր Տելեֆոն Սեթոյի սրճարանը՝ վերջինիս եղբոր, հիսունն անց Քոռ. Արութի հետ դոմինո խաղալու: 
Վերջինս ճիշտ որ կույր էր, բայց, բարեբախտաբար, մի աչքից միայն, այդ մի աչքը Քոռ Արութը կորցրել էր երիտասարդ ժամանակ՝ Բարեկենդանի օրը մեյդանում «ղոչի» հետ մենամարտելիս: 
Նրա մոտ էր գնում Մեռելի Ենոքը իր ձանձրույթը փարատելու, որովհետև իր նման անգործ էր լինում Քոռ Արութը. եղբոր սրճարանում Քոռ Արութը, եթե կարելի է այսպես արտահայտվել վարում էր մշտական խաղակցի պաշտոն: 
Մեկմեկ էլ կայարան էր գնում Մեռելի Ենոքը եկող-գնացողին նայելու, որտեղից նա վերադառնում էր տխրած կամ ուրախացած, տխրած, որ ինքը ո՛չ մի շահ, ո՛չ մի հասույթ չունի գնացող-եկողներից, և ուրախացած, որ ինքը չկա և, երևի, երբեք էլ չի լինի ուղարկվողների շարքերում: 
Բայց Մեռելի Ենոքի այդ եթերային ուրախությունը տեղի էր տալիս ծայրահեղ տխրության, երբ նա, քաղաք վերադառնալով, տեսնում էր խանութներում տիրող եռուզեռը: 
— Բոլորը աշխատում էին, բոլորը շահում — բացի իրենից միայն և մեկ էլ իր միակ սրտակից՝ Քոռ Արութից: 
Բայց նրան վիճակված էր զրկվել և իր այդ միակ սրտակցից — մի հանգամանք, որ խոր տպավորություն թողեց նրա ինքնասիրության վրա և մտցրեց նրա կյանքում ևս որոշ փոփոխություններ...
Մի անգամ, իր անպետք դագաղներից ու հրեշտակներից ձանձրացած, Տելեֆոն Սեթոյի սրճարանը գնաց, ըստ սովորության մի ձեռք դոմինո խաղալու, Մեռելի Ենոքը, բայց մեծ եղավ զարմանքը, երբ տեսավ, որ Քոռ Արութը սրճարանում չկա: 
Կարծեց թե դուրս է գնացել, սպասեց, սպասեց — բան դուրս չեկավ. Քոռ Արութը չկար: 
Տելեֆոն Սեթոն էլ, դե, առաջվանը չէր. նրա սրճարանը ավելի քան լիքն էր լինում հիմա, դժվարանում էր հարցնի: 
Վատ զգաց իրեն Մեռելի Ենոքը, սիրտը պայթում էր սրտմտությունից, այնպես որ չկարողացավ համբերել, մոտեցավ հարցրեց: 
«Գործի եմ դրե վակզըլի մեյդանը»–եղավ Տելեֆոն Սեթոյի պատասխանը. «չայ կծախե»: 
Չհասկացավ առաջին վայրկյանին Մեռելի Ենոքը, բայց մտաբերեց կայարանը, հիշեց, հիշեց վակզալի մեյդանը: 
Սուսուփուս դուրս եկավ Սեթոյի սրճարանից ու շտապ քայլերով դիմեց կայարան: 
Գնում էր, խոշոր քայլերով, հևիհև վազում էր փողոցի մեջտեղից Մեռելի Ենոքը. հրում էին նրան, հայհոյում էին երբեմն, երբ դիպչում էր նրանց, բայց ուշադրություն չէր դարձնում, գնում էր գլուխը կախ և ձեռքերը թափահարելով: 
Երկար, սև, խունացած չուխի առանց այդ էլ բորբոսնած փեշերը քսվում էին փողոցի փոշուն, ավլում էին փողոցը. նա գնում էր անկանգ, Լիր Արքայի նման սրտում դառնություն ու կսկիծ՝ Մեռելի Ենոքը գնում էր կայարան: 
Վերջապես նա հասավ կայարան և նո՛ր գլխի ընկավ կարծես, որ նրա դիմացը գտնվող նախկին ամայի տարածությունը դարձել է արդեն — բազար, դարձել է, ինչպես Տելեֆոն Սեթոն հորջորջեց — «Վակզըլի մեյդան»: 
Նույն խոշոր քայլերով մտավ վակզալի մեյդանը Մեռելի Ենոքը և այն է, դեռ նոր էր սկսել, դեռ նոր էր ուզում փնտրել իր ընկերոջը՝ Քոռ Արութին, երբ մեկը քաշեց նրա փեշից: 
— «Պաշոլ, հայվարա» — կարծելով, որ ռուս զինվորներն են չուխիցը քաշում, հայհոյեց Մեռելի Ենոքը բարկացած, բայց... «Ե՛ս եմ, մա՛րդ Ասսու, հաչք չունի՞ս» — լսեց Քոռ. Արութի ձայնը — և շուռ եկավ դեպի նա: 
Ու մնաց, արձան կտրեց՝ տեղնուտեղը քարացավ Մեռելի Ենոքը տեսած տեսարանից: 
— Փոքրիկ մի սեղան. Առաջին կանգնած թեյ էր լցնում թիթեղե թեյամանից քոռ Արութը. կողքին մի ռուս զինվոր պարզել էր ձեռքը, որ վերցնի: 
«Յա՛, տո. գործի՞ ես էղե, Հարութ...» — բացականչեց Մեռելի Ենոքը՝ հայացքը, պուշ, Քոռ Արութին հառած: 
— «Հա՛, ի՞նչ էնենք, Ենոք՜ ջան, յավաշ-յավաշ փարա կաշխատինք, ի՞նչ կա օր–»: 
— Կարծես արդարանալով, կարծես պարծենալով պատասխանեց Արութը. սկսեց դեմը դրած բաժակները մաքրել նայե՜ց նայե՜ց, կոտրած ժպիտը դեմքին, իր նախկին խաղընկերոջը Մեռելի Ենոքը, մի երկու կցկտուր հարցուփորձ արավ առևտրի մասին. — «Է, էրթամ» — ասաց, ապա, առանց ընկերոջը նայելու, Մեռելի Ենոքը — և շուռ եկավ անսպասելի կերպով, խոշորագույն քայլերով վերադարձավ քաղաք:

Հաջորդ օրվանից, փոքրիկ սեղանի դեմը կանգնած, հաց ու կալբաս էր ծախում վակզալի մեյդանում Մեռելի Ենոքը, իսկ մի շաբաթ անց այլևս չէին վախենում, նրա խանութի առաջով անցնելիս, քաղաքի երեխաները. Մեռելի Ենոքը լիկվիդացիայի էր ենթարկել դագաղագործությունը և զբաղված էր այժմ «ձեռքի առուտուրով»:

Ահա՛ թե ինչ փոփոխություններ էին արդեն տեղի ունեցել, մի երկու ամսվա ընթացքում, քաղաքի կյանքում, — իսկ ընկ. Վառոդյանը դեռ սպասում էր, հիմարը, որ «կենտրոնը» տեղեկացնի իրեն ինչ-որ խորհրդավոր որոշումների մասին, որից հետո միայն, ընկ. Վառոդյանի կարծիքով, պիտի տեղի ունենային որոշ փոփոխություններ...
Եվ ահա…	հիշում եմ, ինչպես օրս, սիրելի ընթերցող. — նորի՛ց, նորի՛ց, և ամեն ինչի սկզբում, ամեն ինչ սկսողը, ամեն հասարակական քիչ թե շատ աչքի ընկնող երևույթի մասին առաջին շեփորողը — սա ի՛նքն էր, Համո Համբարձումովիչ — Մազութի Համոն էր Նաիրյան այդ քաղաքում: 
Եվ այս անգամ էլ էլի նա՛ էր, էլի նա ինքը, քաղաքի ամենաազդեցիկ մարդը, «Լույսի» կառավարիչը և «Ընկերության» տեղական կոմիտեի նախագահը — Մազութի Համոն: 
Իհարկե, «Ընկերության» ազդեցիկ անդամ լինելուն էր հարկավոր վերագրել այն հանգամանքը, որ Մազութի Համոն ամեն ինչ գիտեր, ամեն ինչ իմանում էր ժամանակին և ժամանակին էլ հայտնում էր, ում որ հարկն էր, ում որ հարկավոր էր հայտնել: 
Բայց այս դեպքում հարկավոր էր հայտնել ի լուր բոլորի, «հայտնի՛ր բոլորին» — այսպես էր գրված, ասում էր ընկ. Վառոդյանը, այն գրության վրա, որ ստացվել էր, ավելի ճիշտ կլինի ասել` որ ստացել էին «Կենտրոնից»: 
Ընկ. Վառոդյանը իր սեփական աչքերով տեսել էր այդ գրությունը Մազութի Համոյի գրասենյակում. Համո Համբարձումովիչն ի՛նքն էր ցույց տվել այդ հետաքրքիր գրությունը ընկ, Վառոդյանին: 
Ընկ. Վառոդյանն էլ, չգիտենք թե ինչու, հարկ էր համարել հայտնել ամենից առաջ պ. Մարուքեին — բայց ոչ թե «Կենտրոնից» ստացած այդ գրության, այլ այն «ըղձալի տեղեկության» մասին, որ բերել էր գրությունը: 
Պ. Մարուքեն այնքան էլ չէր սիրում ընկ. Վառոդյանին, այդ, ինչպես արտահայտվում էր նա — «Նաիրցի վարժապետին», որի կռնակի վրա, ինչպես հայտնի է արդեն քեզ, սիրելի ընթերցող, «Դառնության կենտրոնից» հիշատակ էին մնացել հետաքրքիր հետքեր: 
Ընկ. Վառոդյանն էլ, իր հերթին, վերևից էր նայում այդ «Եվրոպացի ավանակ Դրաստամատյանին», որի պատմական ազգանվան սկզբնատառը այդպես անբարեխղճաբար փոխելով բավականին զվարճություն էր պատճառում ընկ. Վառոդյանը ծանոթ օրիորդներին: 
Բայց ընկ. Վառոդյանի նման, ոչ այնքան էլ բարյացակամ, վերաբերմունքը դեպի պ. Մարուքեն բխում էր ո՛չ թե անձնական, այլ ավելի քան օրյեկտիվ, հասարակական պատճառներից, բանն այն է, որ պ. Մարուքեն երբեմն թույլ էր տալիս իրեն բավականին երկիմաստ հայտարարություններ անել «Ընկերության» հասցեին, ահա՛ թե ինչ... 
Այս բանը նրան ո՛չ միայն ընկ. Վառոդյանը, այլև Կլուբի Մեյմունն անդամ չէր կարողանում ներել, թեկուզ նա, այդ կոշկակար Սիմոնը, ոչ թե անգամ էր «Ընկերության», այլ սոսկական համակրող: 
Եվ ինչպե՞ս էր համարձակվում պ. Մարուքեն — ահա՛ զարմանալին, ո՞վ, ո՞վ չգիտեր, որ ավելի հեշտ էր «Մութ սենյակում»հայհոյանք շպրտել «Նիկոլի» հասցեին, քան, անգամ երազում, անբարյացակամ վերաբերմունք ցուցահանել դեպի «Ընկերությունը»: 
— «Ընկերությունը», ինչպես առաջին մասում առիթ ունեցանք ասելու, «Կենտրոն» էր, է այն էլ — «Գերկենտրոն»: 
Եթե դու ցանկություն ունես, սիրելի ընթերցող, թեկուզ ամենահեռավոր, ամենանսեմ կերպով պատկերացնել այդ «Կենտրոնը» — երևակայիր հետևյալը: 
— Ինչ-որ անհայտ մի տեղ, մի տեղ, որի ուր լինելը ոչ ոք, նույնիսկ ընկ. Վառոդյանը չգիտե. Նաիրյան, չինական, կամ, ո՞վ գիտե, կարող է պատահել, որ ասորա-բաբելական իքս, իգրեկ, զեթ — Անհայտ քաղաքում, քաղաքի ծայրամասում, կենտրոնում, կարող է գերեզմանատանը — մի խոսքով այնպիսի մի տեղում, որի գոյությունն անգամ կասկածի է ենթարկվում — կա, գոյություն ունի — չգիտեմ, ինչպե՞ս ասեմ, որ գլխի ընկնես — նու, անհայտ մի սենյակ, կամ խցիկ, կամ ներքնահարկ: 
Այդտեղ, այդ ներքնահարկում ահա, որի ուր լինելը, ինչպես ասացինք, ո՛չ մի մարդ չգիտե — ապրում է հսկայական մի սարդ, աներևույթ մի սարդ, սարդանման ուղեղ: 
Եվ այդ սարդը ահա, սարդանման այդ ուղեղը, իր անհայտ տեղից, իր այդ անորոնելի բնակարանից պարզում է իր ճանկերը, այնտեղից սկսած հյուսում է իր ոստայնը, կամ, հյուսում է անողոք: 
Պարզում է իր ճանկերը, թելավոր, դեպի քաղաքները Նաիրյան, դեպի ուղեղները, սրտերը, կամքերը Նաիրյան. — պարզում է — Մուշ, Բիթլիս, Դիարբեքիր. պարզում է — Թիֆլիս, Թեոդոսիա, էնզելի. պարզում է — Երուսաղեմ... 
Մի խոսքով՝ ամեն, ամեն անկյուն, ուր կա մի, գոնե մի նաիրցի: 
Նյու-Յորք, ժնև, Կալկաթա, Պերու, Րիո-ժանեյրո, Աննամ.— ի՞նչ, ի՞նչ քաղաք, կամ երկիր հիշատակեմ, ուր չկա, ուր չեն հասել թելերը, երկաթյա թելիկները Ուղեղասարդի: 
Հյուսում է, հյուսում է իր ոստայնը նա. կուռ, երկաթե՝ հյուսում է քաղաքից քաղաք, երկրից երկիր, իսկ ինքը չի երևում, անխուսափելի, անշոշափելի է ինքը, որպես հրաշք, հրաշք է, չես հասկանում, սարսափելի գաղտնիք զարմանալի զարմանք...Ահա՛ թե ինչ է «Ընկերությունը» որպես «Կենտրոն», որպես, ինչպես ընկ. Վառոդյանն է շատ հաջող բնորոշում՝ «Գերկենտրոն», սիրելի ընթերցող: 
Բայց ես դեռ ամենազարմանալին, ամենագլխավորը չասի, վախեցա չհավատաս: 
Բայց ի՞նչ կասես փաստերին, աչքի առաջ են փաստերը, փաստերը պերճախոս: 
Բանն այն է, սիրելի ընթերցող, որ այդ Ուղեղասարդը որ վայրկյանին ուզենա կարող է քաշել դեպի էնքը, գործողության դնել, շարժել, ինչպես որ կամենա, տիեզերական իր ոստայնը, ոստայնի թե՛լը ամեն մի, ամեն մի ամենահեռավոր թելիկը, թելիկի ծայրը, ծայրի ծայրածիրը... 
Ահա՛թե ինչ: 
Երևակայո՞ւմ եք այնտեղ, իր անհայտ տեղում, սեն՛յակում իր նստած սարդային այդ ուղեղը, կամ ուղեղային այդ սարդը կարող է շարժել, մի փոքր ձգել, տատանել հազարերորդ իր ճանկը, ճանկի ամենածայրը, — և ահա Նյու-Յորքում այսինչ-այնինչ թելիկները, թելիկային մարդիկ, կանեն, ինչ որ ինքը, Կենտրոնը կամենա, Կենտրոնաուղեղասարդը ուզե... 
Կշարժե նա, Կենտրոնաուղեղասարդը, իր հազար և մեկերորդ թելիկը — և ահա ժնևում, Եվրուղի մեջտեղում, նա իր ատառ «Դրոշակի» վրա կշարվեն, ահեղամռունչ, գահակործան կոչեր... 
Բայց դա՞ էլ դեռ ոչինչ, դեռ ամենաաներևակայելին կա, ամենահրաշանմանը: 
Ընտանեկան հարկում, կնոջդ, երեխաներիդ– քրոջդ կամ մորդ հետ նստած քեզ համար թեյ էիր խմում, կամ ճաշում, կամ ընթրում էիր դու, սիրելի ընթերցող, երբ քսանհինգ տարի առաջ, գեղեցիկ մի օր շարժեց իր ամենաբարակ ճանկը, ճանկի ամենածայրը Կենտրոնաուղեղասարդը աներևույթ իր տեղից — և ահա, երևվակայում ես, — այնտեղ, Վոսփորի դալարագեղ ափերին, սուլթանների լպիրշ մայրաքաղաքում, լիմոնադի խցանի մի նման՝ թավ, թեթև թռավ անսիրտ դիվանագետների ժանգոտած ուղեղներում, որպես Նաիրյան, այսինքն «Ընկերության» ոգու ցասումնալից մի ցույց, արդարության բողոք — պայթեց, օդը ցնդեց Բանկը Օտտոման... 
Եվ ի՞նչն էր, ի՞նչն էր, եթե ոչ նո՛ւյն Կենտրոնասարդի ամենաաննշան թելերի ամենաաննշան շարժման ամենաչնչին հետևանքը — այն, որ թռավ, գահընկեց, էլդզի մեծաշուք պալատներից էլդզի ճիվաղը — նա, որի արյունարբու հայրենիքի մասին դրել էր, իր հեռու թելիկների միջոցով, դրել էր Կենտրոնասարդը, աշխարհիս առաջին մարդու անկաշառ նաիրասերի բերանը՝ «Հիվանդ մարդը պետք է մեռնի» ճակատագրական պատգամը: 
0, ո՞րը, ո՞րը պատմեմ, քանի որ բազում են մեծագործությունները նրա, բազում ու անհատնում: 
Եվ ինչքա՜ն, ինչքա՛ն, ինչքան պիտի ծիծաղելի թվա այս ամենից հետո այն, միանգամայն ճի՛շտ որ անհանդուրժելի, հանգամանքը, որ այնպիսի մի մեծամիտ ոչնչության, ինչպիսին էր պ. Մարուքեն, այդ ողորմելի «Դրաստամատյանը», հանդգնում էր զանազան երկմիտ, անթույլատրելի ակնարկներ անել, թղթե սլաքներ թռցնել «Ընկերության» հասցեին... 
Գիտեր, իհարկե, վաղո՜ւց շոշափել էր արդեն տեղական իր շնորհալի թելիկների միջոցով, այդ հանդուգն հանգամանքը Կենտրոնաուղողասարդը. բայց շատ էր չնչին, շատ էր անարժան մժեղը, որպեսզի ճանկերը շարժվեին և թռներ, հոդս ցնդեր պ. Դրաստամատյանը Բանկ Օտտոմանի նման... այո: 
Ավելի քան ճշմարիտ կլինի կարծել, որ պ. Մարուքեի հենց այդ չնչինությանը, այդ ոչնչությանը պետք է վերագրել այն, այլապես միանգամայն անհասկանալի, հանգամանքը, որ նա մնում էր անպատիժ, և նույնիսկ շարունակում էր Նաիրյան այդ քաղաքում իր աննշան ծանրությամբ աննշան տատանումներ պատճառել Կենտրոնաուղեղասարդի թելիկներից ամենաթելիկին — ընկ. Վառոդյանին: 
Բայց ընկ Վառոդյանն էլ հո գիտեր իր գործը. օ, նա շատ սքանչելի էր տիրապետել թելիկատատանման նրբագույն արվեստին, այդ բանում խրատական նշանակություն էր ունեցել ընկ. Վառոդյանի համար իր կարճատև մտերմությունը հանգուցյալ ընկ. Կարոյի հետ, այն տարաբախտ ընկ Կարոյի, որ այնպես վաղաժամ, ինչպես ընթերցողին հայտնի է արդեն վեպիս առաջին մասից, զոհ գնաց Վարդանի կամուրճի, այսինքն նրա դիմացը գտնվող աննշան խրճիթի պայթման դեպքից: 
Նրանից, այո՛, ընկ. Կարոյից էր առաջին անգամ, իր հեղափոխական գործունեության վաղ արշալույսին, առաջին հրահանգներն ստացել ընկեր Վառոդյանը: 
Նրանից էր ստացել առաջին անգամ ընկ. Վառոդյանը և հեղափոխական ընդվզումի կարմիր ավետարանը — «Ամբոխային տրամաբանությունը»: 
Կարծում ենք, ավելորդ է վերստին հիշատակել և այն ճակատագրական դասը, որ իր հերոսական կռնակի վրա , «շոմպոլի» կապո՛ւյտ-կապո՛ւյտ հետքերի ձևով, ստացել էր ընկ. Վառոդյանը «Դառնության Կենտրոնից»: 
Այսպիսի պատկառելի հեղափոխական անցյալից հետո դժվար էր, իհարկե, գործ ունենալ ընկ. Վառոդյանի հետ, մանավանդ որ վերջերս նա կամաց-կամաց ավելի և ավելի խոշոր ուշադրության էր սկսում արժանանալ Կենտրոնաուղեղասարդի տեղական գլխավորաթելի–Համո Համբարձումովիչի-Մազութի Համոյի կողմից:

Եվ, այստեղ ևեթ հարկավոր է ասել, որ հենց այդ օրերից է, որ սկսեց սարն ի վեր բարձրանալ ընկ. Վառոդյանը, հետագայում Նաիրյան այդ քաղաքի կյանքում այնքան խոշոր դեր խաղացող ա՛յն ընկ. Վառոդյանը, որը, վերջ ի վերջո, ոչ այլ ինչ էր, եթե ոչ խղճուկ մի վարժապետ, «Նաիրյան մի բթամտություն». — ինչպես ասում էր պ. Մարուքեն: 
Ինչո՞վ, ինչո՞վ նա Մազութի Համոյի աչքը մտավ — աստված ինքը գիտե, բայց փաստը մնում է փաստ, որ, այդ օրերից սկսած, նա ավելի խոշոր մասնակցություն ունեցավ քաղաքի անցուդարձում, քան ինքը Սերգե Կասպարիչը, բժիշկը — այդ երկրորղ, կամ, ավելի լավ է ասել — աջ ձեռքը Մազութի Համոյի: 
Ես էլ չեմ խոսում Օսեփ Նարիմանովի — Համո Համբարձումովիչի ձախ ձեռքի մասին, որը կամաց կամաց, դեպքերի զարգացման ընթացքում, համարյա թե կորցրեց իր ամբողջ նշանակությունը: 
Այս հանգամանքն ավելի զարմանալի կթվա, եթե ասեմ, որ նախքան այդ, ինչպես Սերգե Կասպարիչը, այնպես էլ Օսեփ Նարիմանովը «Կենտրոնից» նշանակված անդամներ էին Տեղական Կոմիտեում, որի նախագահն էր, ինչպես արդեն գիտենք, և մինչև վերջը մնաց — Մազութի Համոն: 
Սա նշանակում է, որ, ինչպես բժիշկը, այնպես էլ հաշտարար դատավորը, երկուսն էլ Մազութի Համոյի հետ հավասարապես, ենթակա էին Կենտրոնասարդի անմիջական, այո՛, տատանումներին` ուղեղահրահանգներին. իսկ ընկ. Վառոդյա՞նը... նա ի՞նչ էր որ. նա իսկի էլ կարծես գոյություն ունենալիս չլիներ առաջներում: 
Ինչքա՜ն, ինչքա՜ն էր պատահել, երբ նա, ընկ. Վառոդյանը, կարծես թե պատահմամբ, մտել էր Մազութի Համոյի գրասենյակը, երբ այնտեղ «նիստի» են նստած եղել Տեղական Կոմիտեի «Երեքը», և ի՞նչ» պատահում էր հետևյալը, նա, ընկ. Վառոդյանը, հազիվ էր կարողանում գլուխը ներս խոթել, երբ բժիշկը, և միշտ այդ մեծամիտ բժիշկը, բարձրացնում էր քիթը վեր` հոտոտում էր օդը նայելով ընկ. Վառոդյանի դեմքին, և — «ներողություն» — ասում էր բժիշկը կիսաժպիտ, որից հետո զսպանակի նման դռնից դուրս էր թռչում ընկ. Վառոդյանի գլուխը ու մնում էր դռան, փակ դռան ետևում՝ որսորդական բարակի նման ներսի շշուկներին ունկնդիր: 
Այսպես էր, այո՛, առաջներում, բայց հետո... 
Հետո ընկ. Վառոդյանը դարձավ նշանավոր գործիչ, պատկառելի անձնավորություն, և շա՛տ, շա՜տ անգամներ առիթ ունեցան բժիշկ Սերգե Կասպարիչը և հաշտարար դատավոր Օսեփ Նարիմանովը նրա ընդունարանի առաջ հերթի սպասելու...
Բայց ներիր, ընթերցող, որ ես պատմությանս թելը բավականին խճճեցի, թեկուզ, գիտե՞ս, Նաիրյան այդ քաղաքի այն նշանավոր օրերի պատմությունը գրողը հիմա, ուզած-չուզած, պիտի զգա իրեն այն դժբախտ երեխայի դերում, որը, ինչպես այդ հաճախ տեղի էր ունենում հենց նույն այդ քաղաքի երեխաների կենցաղում, գետում լողանալուց հետո ուզում է հագնվել, բայց գտնում է շապիկի թևերը թրջած և այնպես պինդ հանգուցած, որ սատանան ինքը կդժվարանա արձակել, նա գիտե, նա հասկանում է, որ իր շուրջը հռհռացող երեխաներն են այդ արել, նրա սիրտը պայթում է ոխից ու բարկությունից, բայց նույնպես ավելի քան լավ հասկանում է նա, որ եթե ընկնի ընկերների ետևից — շատ են, մի երկուսը ետ կմնան և մնացած շորերը ևս կթրջեն ու կհանգուցեն. ուստի մնում է նրան հանգուցած շապիկը մի կողմ թողնել և հագնել շորերն առանց սպիտակեղենի — ինչպես և մեզ, ընթերցող, գոնե անհանգույց դեպքերն ու իրողությունները մոռացության չտալու նպատակով մնում է մի կողմ թողնել բոլոր խճիճներն ու հանգույցները և անցնել վեպի շարունակությանը:

Ինչպես ասացի՝ ընկ. Վառոդյանը սեփական աչքերով տեսել էր Մազութի Համոյի գրասենյակում «Կենտրոնից» ստացած գրությունը, որի մեջ գրված էր, ի միջի այլոց, «Հայտնի՛ր բոլորին» հրահանգը: 
Եվ ահա, Մազութի Համոյի գրասենյակից ելնելով, հանդիպեց, պատահմամբ, պ. Մարուքեին ընկ. Վառոդյանը և մտածեց, որ առաջին հերթին հենց այդ հաստամիտ Դրաստամատյանին է հարկավոր հայտնել հետաքրքիր նորությունը: 
Այդ միտքը հղացավ ընկ. Վառոդյանի գլխում երկու պատճառով, նախ՝ ինքը ցույց կտա այդ հաստամիտ պարոնին, որ այնքան էլ հասարակ անձնավորություն չէ ընկ. Վառոդյանը, որ, այո, ինքը կապեր ունի այնպիսի կենտրոնների հետ, որ կարող է ամեն նորություն իսկական աղբյուրից իմանալ,— և ապա՝ ինչպես հրահանգել էր նրան Մազութի Համոն, «կշոշափե հողը»... 
Իսկ պ. Մարուքեն, այսպես թե այնպես, որպես հակառակորդ, բավականին հետաքրքիր «հող» էր՝ հասարակական տրամադրություններ շոշափելու համար...
«Հետաքրքիր նորություններ» — ասաց ընկ. Վառոդյանը, այնպես, ի միջի այլոց, պ. Մարուքեին: 
— «Բավականին հետաքրքիր...»:

«Հը՞» — ակնոցների տակից վեր, ընկ. Վառոդյանին նայեց պ. Մարուքեն. — «Ի՞նչ կա»:

Ընկ. Վառոդյանը ժպտաց: 
Ու հազաց հետո, ձեռքը շըրթունքներին տանելով. «Ըհը՛», ըհր՛, ըհը՛»,— ճիշտ և ճիշտ Սերգե Կասպարիչի նման:

Պ. Մարուքեն բարկացավ.
« — Մի բան գիտես — ասա՝ ի՞նչ ես պոչդ գետնովը տալիս»:

Ընկ. Վառոդյանը շիկնեց. աչքերից արյուն կաթեց ընկ. Վառոդյանի. —
« — Յոթ օրից էրգրում կլինենք» — պայթեց ռումբի նման, կրկնելով Մազութի Համոյի խոսքերը, ընկ. Վառոդյանը պ. Դրաստամատյանի զլխին, ու նայեց նրան, հաղթական:

Նայեց, նայեց նրան, արհամարհանքը ակնոցների տակից դառը պսպղացնելով, պ. Մարուքեն. — «Իդիո՛տ» — կարծես թքեց, կարծես ձգեց, ծանր մահակի նման, ընկ. Վառոդյանի դեմքին պ. Մարուքեն, ու շուռ տվեց դեմքը, աջ ուսը ցնցելով հեռացավ:

Նա գիտեր, քչերից մեկն էր պ. Մարուքեն Նաիրյան այդ քաղաքում, որ թերթեր էր կարդում, — կարդացել էր արդեն պ. Մարուքեն, որ արդեն, արդեն՝ պատերազմ է հայտարարված Տաճկաստանին: 
Եվ, երևակայո՞ւմ եք — դժգոհ էր դրանից: 
Տարօրինակ, այո, զարմանալի մարդ էր այդ պ. Դրաստամատյանը, և ինչքան էլ նրան, խորին արհամարհանքով, պ. Դրաստամատ անվաներ ընկ. Վառոդյանը, ինչքան էլ նրա, առանց այն էլ աչքի ընկնող քթի ծայրը, համարյա թե միշտ ավելի ևս աչքի զարկեր իր անհաճո կարմրությամբ, որ, ինչպես ասում էին, հետևանք էր ոգելից ազդեցությունների, — չնայած, կրկնում ենք, այս բոլոր տարօրինակություններին — պ, Մարուքեն է՛ր և արժանի է ամենայն ուշադրության: 
Երևակայո՞ւմ եք, նա, այդ հարբեցող «Եվրոպացին» այդ երեկո հանդգնություն ունեցավ կատարելու այնպիսի մի մեծագործություն, որի համար արժե որ նա համարվի իմ միակ հերոսը, այդ կարմրաքիթ Դրաստամատյանը...
Նա գիտեր, այո — կարդացել էր արդեն պ. Դրաստամատյանը, որ պատերազմ է հայտարարված Տաճկաստանին, և միակ մարդն էր գուցե, որ, իրեն միայն հայտնի պատճառներով, դժգոհ էր դրանից: 
Կային ասողներ — ինչպես, օ՛րինակ, Հաջի Մանուկոֆ էֆենդին, — որ «անարխիստ» է պ. Մարուքեն, այսինքն «անիշխանական», այնինչ ընկ. Վառոդյանն այն կարծիքն ուներ, որ նա, այսինքն պ. Մարուքեն, ոչ «անարխիստ» է, ոչ բան, այլ, պարզապես մի «մխի գլոխ», որին հարկավոր է «խփել»: 
Չգիտենք, որքա՞ն էր համապատասխանում իրականությանը ընկ. Վառոդյանի այդ կարծիքը պ. Մարուքեի մասին, բայց, հարկավոր է ասել, որ ընկ. Վառոդյանի այդ օրիգինալ կարծիքում կար, եթե ոչ ուղղակի, գոնե կողմնակի ճշմարտության որոշ տոկոս. գուցե, այո, ընկ. Վառոդյանի տեսակետից, այդ «մխի գլխին» հարկավոր էր «խփել», քանի որ, այո, — մենք չգիտենք, թե ուրիշ ինչ պատճառներ կային պ. Մարուքեի համար, իրեն չվերաբերող մի խնդրի, — Տաճկաստանին հայտնած պատերազմից դժգոհելու, բայց մի բան պարզ էր ինքնըստինքյան, այդ այն է, որ պ. Մարուքեն նկատել էր, որ արդեն շարժվում է «Ընկերությունը», — և սա՛ էր, ամենից առաջ, նրա դժգոհելու պատճառներից մեկը: 
Ո՛չ անարխիստ, ո՛չ բան: 
Նա, պ. Մարուքեն, իրեն միայն հայտնի պատճառներից դրդված, դեմ էր «Ընկերությանը», այսինքն, կոնկրետ ասած՝ տեղական «երեքին»,ու նրա արբանյակներին, նրանք սև ասեին, պ. Մարուքեն կասեր՝ սպիտակ, նրանք հա ասեին պ. Մարուքեն կասեր՝ չէ: 
Եվ այսպես — ամեն ինչում, այսպես էլ հիմա: 
Արդեն խոսում էին քաղաքում, արդեն շշնջում էին, խորհրդավոր, զանազան բերաններ: 
Արդեն տալիս էին հայտնի անուններ... 
Անհամբերությամբ սպասում էին այդ ըղձալի օրվան, այս ըղձալի օրը, ինչպես ընկ. Վառոդյանն էր ասում քաղաքային այգում ծանոթ օրիորդներին, պիտի բանար իրենց՝ Նաիրիի առաջ ըղձալի հորիզոններ: 
Դեռ երեկ, դեռ առաջին օրը, այգու ակումբում պարծենում էր, «ագռավի աղջիկը» սեղանին խփելով, Կինտաուրի Սիմոնը, որ «կամավոր կգնա»: 
Հասկանում էր, իհարկե, զգում էր արդեն պ. Մարուքեն, որ շուտով «պարը կսկսվի» և գլխապտույտ կգնա, հասկանում էր և, դժգոհելով, սպասում: 
Իսկ հիմա ահա, ընկ. Վառոդյանին հանդիպելուց հետո, հասկացավ, զգաց պ. Դրաստամատյանը, որ արդեն գլորվել է քարը– և քթի տակ, դժգոհ, փնթփնթալով քաղաքային այգու ակումբը գնաց պ. Մարուքեն, մտածելով, որ այնտեղ, երևի, ամեն ինչ կիմանա:

Իրիկուն էր արդեն, արդեն վառվում էին լույսերը քաղաքային այգում: 
Նվագում էր զինվորական երաժշտախումբը, նվագում էր «Բոժե ցարյա»: 
Հասկացավ պ. Մարուքեն, որ «սկսվել է պարը»: 
Հիշեց այն մյուս կիրակին, կանգնեց, կանգնեց նորից պ. Մարուքեի ուղեղում — կանգնեց, այծագլուխ, Մազութի Համոն: 
Լիքը, խիտ կանգնած հասարակության միջով մոտեցավ ակումբին պ. Մարուքեն — և, հրաշքի մի նման, ելնելով կարծես իրա, պ. Մարուքեի ուղեղից — կանգնեց, դեմը, նույն թղթախաղային կանաչ սեղանի վրա կանգնած էր — Մազութի Համոն: 
Ներքևում, այսինքն՝ սեղանի կողքին, գլխաբաց կանգնած էին՝ բժիշկը, Օսեփ Նարիմանովը, Արամ Անտոնիչը, Գեներալ Ալոշը, ընկ. Վառոդյանը և Կինտաուրի Սիմոնը — կոշկակարը: 
Բերանները բաց՝ բղավում էին «ուռա»: 
Դեռ չէր ուշքի եկել պ. Մարուքեն, երբ մեկը ետևից հրեց նրա կողին և ականջին բղավեց. «Գլխարկդ հանե՛, տո՛, չե՞ս հասկընա»: 
Նայեց — Աբոմարշն էր. ակնոցը քթին, այծամորուք: 
Դեմքին — պատկառանք էր խորհրդավոր, ակնոցը թեքվել էր մի կողմ. գլուխը նման էր «Խաթաբալայից» հանած ծաղրանկարի: 
Հանեց գլխարկը, առանց բան հասկանալու, պ. Մարուքեն. բայց մինչ այդ նվագը դադարեց, բոլորը ծածկեցին գլխարկները և այս անգամ պ. Մարուքեն ինքը մնաց՝ քիթը վեր, գլխարկը ձեռին: 
«Հայրենակիցնե՛ր» — սկսեց, երևի ընդհատված ճառը շարունակելով, Մազութի Համոն, և տիրեց լռություն՝ լսողություն տիրեց: 
«Մոտ է, մոտենում է օրը» — շարունակեց ապա Մազութի Համոն, — «երբ, ելած մոխիրից, դարերի քնից — հառնե՛ պիտի, ազատ, երկիրը հազարամյա — ազատ Նաիրին»: 
Այս իմաստով ահա խոսում էր, բավականին հուզված, Մազութի Համոն. բայց ահա նրա ձայնը բարձրացավ, ձեռքը վեր մեկնվեց և աչքերը վառվեցին.
Նա, ինչպես երևում էր, վերջացնում էր ճառը. — «Ամեն ոք մեզանից պարտավոր է օգնել, ինչով որ կարող է, այսօր. Ես չեմ կասկածում», — վերջացրեց խոսքը Մազութի Համոն, — «որ մեր հաղթապանծ զորքերը մի շաբաթից հետո էրզրում կմտնեն»: 
Այսպես վերջացրեց իր ճառը Մազութի Համոն — և նորից թնդաց երաժշտությունը հասարակությունը ոռնաց: 
Ոգևորության հենց այս ծայրահեղ վայրկյանից հետո էր ահա, որ տեղի ունեցավ անսպասելի, աներևակայելի, անթույլատրելի մի բան. երևակայո՞ւմ եք` պ. Մարուքեն, այդ «ախմախ անասունը, որպիսի հորջորջում տվեց նրան, դեպքը կատարվելուց հետո, Գեներալ Ալոշը, — այդ ողորմելի պ. Մարուքեն ահա, իր կանգնած տեղից, հենց որ Մազութի Համոն իր խոսքը վերջացրեց — «Իդիո՛տ» — բացականչեց, ինչքան որ ձայն ուներ, Համո Համբարձումովիչի հասցեին, տիրեց մեռելային լռություն՝ ապշանք, էլեկտրական լարում: 
— «Բա՛յց» — իջավ, չոր, հնչուն, շխկալով ընկավ ընկ. Վառոդյանի ապտակը պ. Մարուքեի այտին: 
Պ. Աբոմարշը շտապեց, ոտքի մի խրատական հարվածով օգնության հասնել ընկ. Վառոդյանին: 
Պ. Մարուքեն, երեսնիվայր, ընկավ. ակնոցը, պսպղուն, թռավ մի կողմ: 
«Հարբած է» — հայտնեց Սերգե Կասպարիչը, դեպքի տեղը հասնելով: 
«Հարբած է» — հաստատեց ընկ. Վառոդյանը. — «պետք է ոստիկանատուն ուղարկել, որ ուշքի բերեն»: 
Ու պատմեց, որպես ապացույց, ընկ. Վառոդյանը, որ նույնը, բառացի, կես ժամ առաջ ասաց իրեն, փողոցում, առանց որևէ առիթի, պ. Մարուքեն: 
Պ. Մարուքեին տարան ոստիկանատուն:

Չգիտեմ, հարբած էր թե չէ պ. Մարուքեն, բայց մի բավականին հավաստի աղբյուրից ես հետո տեղեկացա, որ, ճիշտ որ, ինչպես այդ հավաստի աղբյուրն էր ինձ տեղեկացնում — պ. Մարուքեն հարբած էր եղել: 
Նույնն էր հաստատում և Բոչկա Նիկոլայը հետո, պատմելով, որ այդ օրը, դեպքը պատահելուց երկու ժամ, մոտավորապես, առաջ պ. Մարուքեն իրա, Բոչկա Նիկոլայի դախլի դիմացը կանգնած՝ գլուխն է քաշել «մե բոթիլ սմիրնովկա» — դառնահամ օղի: 
Բայց այս դեպքում արժեքավոր է, իհարկե, ոչ այնքան Բոչկա Նիկոլայի ցուցմունքը, մանավանդ որ օղու նրա հիշատակած քանակը դժվար թե ընդունակ լիներ «խելքից հանելու» պ. Մարուքեին, — որքան, այ՛ո, վերևում հիշած «հավաստի աղբյուրի» ցուցմունքը, որովհետև.. Բայց այս ենթադրությունս հիմնավորելու համար նախ և առաջ հարկավոր է ասել, թե ի՞նչ «աղբյուր» էր այդ, որին կարելի էր հավատ ընծայել — և այն էլ այնպիսի մի նուրբ և անհասկանալի հարցում, որպիսին էր պ. Մարուքեի վարմունքը պատմական այն ահավոր, այն նշանակալից վայրկյանին: 
Այդ «աղբյուրը», դե, մի մարդ էր, երեսունին մոտիկ մի երիտասարդ նաիրցի, որը վերջին օրերս էր միայն երևացել Նաիրյան այդ քաղաքում, բայց որին ճանաչում էին տեղացիք նրա մանկությունից, ռեալական դպրոցի տեսուչ Արամ Անտոնիչի մորեղբոր որդին էր դա — Կարո Դարայանը, որին յոթ-ութ տարեկան հասակից Մոսկվա, Լազարյան ճեմարանն էր ուղարկել Արամ Անտոնիչը. սրա խնամքին էր մնացել, ծնողների մահվանից հետո, դեռ մանուկ հասակից Կարո Դարայանը: 
Արամ Անտոնիչը նրան Մոսկվա ուղարկելով հասել էր երկու նպատակի միանգամից, նախ ազատվել էր նրա հոգսից, երկրորդ` իր վերջին պարտքը դրանով հատուցած էր համարել իր ազգակցի հիշատակին: 
Ինչպես որ գնացել էր Մոսկվա Կարո Դարայանը — այնպես էլ մնացել էր այնտեղ մինչև ավարտելը, որից հետո ևս, թեկուզ տեղափոխվել էր Կովկաս — Բաքու, բայց չէր երևացել հայրենի քաղաքում, չնայած Արամ Անտոնիչի հաճախակի խնդրանքներին: 
Արամ Անտոնիչը, մանավանդ երբ Դարայանը վերջացրեց դպրոցը, երբ արդեն վերջացած էր համարում ամեն մի հոգատարության խնդիր մորեղբոր որդու նկատմամբ, շատ էր ցանկանում նրան իր մոտ տեսնել, գուցե հենց նրա համար միայն, որ, ինչպես ասում էր նա հաճախ Գեներալ Ալոշին, «ցանկանում էր իր ազնվության պտուղը մոտիկից ճաշակեը: 
Բայց հետո, Կարո Դարայանի Բաքու գալուց մի քանի ժամանակ անց, Արամ Անտոնիչը դադարեց հանկարծ իր «ազնվության պտուղի» մասին առհասարակ խոսելուց, իսկ երբ, լինում էր, հիշեցնում էին նրան իր «սանիկի» մասին — Արամ Անտոնիչը թթու դեմք էր շինում: 
Արամ Անտոնիչը ծամծմում էր զրույցը: 
Գեներալ Ալոշը սկզբում չէր հասկանում, ավելի շուտ՝ չէր իմանում բանի եղելությունը, բայց հետո նա իմացավ, և ահա բանը մինչև այնտեղ հասավ, որ Արամ Անտոնիչը մի գեղեցիկ օր էլ վերցրեց գրեց իր սանիկին, որը, ի դեպս, համարյա թե չէր էլ պատասխանում իր «բարերարի» նամակներին և ո՛չ մի նշան չէր էլ ցույց տալիս այդ կողմերը երևալու, — Արամ Անտոնիչը, ինչպես ասացինք, վերցրեց գրեց Կարո Դարայանին, որ չլինի թե վերջինս իր աչքին երևա. իսկ եթե պատահի գալու լինի հայրենի քաղաքը — չլինի թե մտաբերե իր քեռու բնակարանը. քեռու բնակարանը «փուչ» սանիկի համար փակված կլինի: 
Այսպես էր գրել իր մորեղբոր որդուն Արամ Անտոնիչը իր վերջին նամակում — և ահա, այդ նամակը գրելուց երկու ամիս անց, որտեղից-որտեղ, մեր պատմած դեպքերի նախօրյակին, մի գեղեցիկ առավոտ եկավ Կարո Դարայանը Նաիրյան այդ քաղաքը և կառքը կանգնեցրեց... ճիշտ պ. Մարուքեի բնակարանի առաջ: 
Այս վերջին հանգամանքը խիստ զարմանալի թվաց ոչ այնքան քաղաքացիների, որքան իրա — Արամ Անտոնիչի աչքին, բանն այն է, որ ճիշտ է, Մոսկվա գնալուց առաջ երկու երեխաներ, ավելի լավ է ասել` երկու փողոցային խաղընկերներ, թեպետև ճանաչելիս լինեին իրար՝ պ. Մարուքեն և Կարո Դարայանը, բայց չ՞է որ դրանից հետո այնքան էր ջուր հոսել, և այն էլ տարբեր հուներով, որ ոչ մի հնարավորություն, թվում է թե, չպիտի մնար նրանց մտերմանալուն: 
Դրանից հետո պ. Մարուքեն, ինչպես գիտենք, տեղական քաղաքային յոթնամյա դպրոցն էր ընկել, որից հետո, չգիտենք թե ի՞նչ զարմանալի հրաշքով, եղել էր Բեռլինում, այնինչ Կարո Դարայանը գնացել էր Մոսկվա, ապա Բաքու, այնպես որ ո՛չ մի առիթ, ո՛չ մի հնարավորություն, թվում է թե, չեն ունեցել իրար հանդիպելու — և հանկարծ... 
Կարո Դարայանը վերադառնում է այդ քաղաքը և կայարանից քշում է ուղի՛ղ պ. Մարուքեի բնակարանը, ամենայն ճշտությամբ ասում է կառապանին պ. Մարուքեի հասցեն... 
Հասկանո՞ւմ եք՝ Կարո Դարայանը, ամբողջ քսան տարի ո՛չ հայրենի քաղաքի և ո՛չ էլ պ. Մարուքեի դեմքը տեսնելուց հետո — ասում է կառապանին պ. Մարուքեի հասցեն և հին բարեկամի նման իջնում է նրա տանը, նախքան վերջինիս սենյակ մտնելը — դուրսը, հենց դռան առաջ, կառապանի կողքին մի պինդ համբուրվելով իրեն միանգամայն անծանոթ, բայց հրաշքով մտերմացած պ. Մարուքեի հետ...Այս բանն իր սեփական աչքերով տեսել է Կինտաուրի Սիմոնը կոշկակարը, և ամենայն մանրամասնությամբ պատմել է ընկ. Վառոդյանին: 
Եվ ահա — հենց այդ Դարայանը, նա ինքը, ինչպես այս բոլորից կարող եք եզրակացնել` պ. Մարուքեի այդ հոգեկից ընկերն ահա, վերջինիս հետ քաղաքային այգում տեղի ունեցած այն ցավալի դեպքի երկրորդ օրը հավատացնում էր բոլորին, որ պ. Մարուքեն, ճիշտ է, հարբած է եղել: 
Կարծում եմ, որ ես իրավունք ունեմ Կարո Դարայանին, այդ, իմ կարծիքով ամենահավաստի աղբյուրին, լիովին հավատալու, նախ նրա համար, որ նա հետագայում հայտնի դարձավ քաղաքին, որպես միանգամայն մաքուր, անկաշառ մի անձնավորություն, և ապա՝ նրան, պ. Մարուքեի այդ սըրտակից ընկերոջը, իսկի էլ ձեռնտու չէր հարբեցողի դիպլոմ կպցնելը իր «հոգեկցի» ճակատին, մանավանդ որ այդ չարաբաստիկ «դիպլոմը» շատ շուտով պատճառ դարձավ պ. Մարուքեի ուսուցչական դիպլոմից զրկվելուն: 
Մի հանգամանք, որի մեջ խառն էր — և նա ինքն էլ չէր թաքցնում — Մազութի Համոյի մատը: 
Նա, Մազութի Համոն, որպես ծխական դպրոցների ավագ հոգաբարձու, ասել էր հոգաբարձական ժողովին, որ շտապ կարգով, որպես բացառություն, տեղի էր ունեցել ո՛չ թե Համո Համբարձումովիչի գրասենյակում, այլ եկեղեցու մոմավաճառքի խանութում, որտեղ միշտ պատրաստ էր լինում ծխական դպրոցների հոգաբարձական կազմը, — այդ կազմին ահա ասել էր, զայրույթի փրփուրը բերանին, Մազութի Համոն, որ «Նաիրյան դպրոցում, ուր կրթվում, հասունանում և թև է առնում մեր մատաղ սերունդը, որի ուսերի վրա, որի վտիտ ուսերի վրա վաղը պետք է ծանրանա Նաիրյան — օ, ես հավատում եմ դրան, — պայծառ ապագան դարձնելու գործը, — հարգելի ժողովականնե՛ր, ես ասում եմ, այո, որ նման մի սրբազան վայրում, և այն էլ ուսուցչի բարձր կոչումով, տեղ չպետք է ունենան պ. Դրաստամատի նման հարբեցող ավարաները...»: 
Այսպես էր ասել ծխական դպրոցների հոգաբարձական կազմին, միանգամայն արդարացի լինելով, Մազութի Համոն, — և նրան, այդ կազմին, ոչինչ ուրիշ չէր մնում անելու, քան հաստատելու նրա կարծիքը և հեռացնելու պաշտոնից պ. Մարուքեին, որը և տեղի ունեցավ, ի մեծ անտարբերություն պ. Մարուքեի և ի մեծ ուրախություն ամբողջ քաղաքի — երկու օր անց:




 --------------------------------------- 


Բժիշկ Սերգե Կասպարիչը այլևս նստում էր զորակոչային ատյանում: 
Իսկ երեկոները, ըստ սովորության, նորից զբաղվում էր քաղաքային ակումբում մխիթարիչ թղթախաղով, բայց այն տարբերությամբ, որ այժմ հետզհետե խոշորանում էին գումարները, խաղամիջի գումարները, «տասը», «հիսուն», «հարյուրի»-ի տեղ կանաչ սեղանների շուրջը այժմ լսվում էին «երեք ու կես», «հինգ», «հավասար» բացականչությունները, որոնք փոխաբերաբար հասկացվում էին, որպես հարյուրի ու հազարի հետ առնչություն ունեցող գումարներ: 
Երկրորդ աչքի ընկնող փոփոխությունը, որ առանձնապես դուր էր գալիս Սերգե Կասպարիչին, այն էր, որ նոր, միանգամայն «թարմ» մարդիկ էին սկսել հաճախել քաղաքային ակումբը, ըստ մեծի մասի երիտասարդ սպաներ, որոնք շատ շուտ ընտելանում էին բժշկին և, նրանից հետո, մնացած շրջանին՝ Օսեփ Նարիմանովին, Գեներալ Ալոշին, Արամ Անտոնիչին և մյուսներին, ես դիտմամբ առաջին հերթին չտվի Համո Համբարձումովիչի անունը, որովհետև նա թեկուզև չէր դադարել ակումբ հաճախել, բայց երևում էր կանաչ սեղանի շուրջը ոչ պարբերաբար, ինչպես առաջ, այլ երբեմն-երբեմն, և այն էլ երեկոյան ուշ ժամերին, տասնմեկից հետո, ո՞վ, ո՞վ չգիտեր, որ օրըստօրե մեծանում, վիթխարի ծավալ էր ստանում Մազութի Համոյի հասարակական գործունեությունը, որով, իհարկե, քիչ տեղ էր մնում անձնական հաճույքներին, աննշան տեղ: 
Արդեն խոսում էին, արդեն շատ որոշակի շշուկներ էին շրջում քաղաքում — և այդ շշուկները ինչ-որ առնչություն ունեին ընկ. Վառոդյանի հետ, արդեն տալիս էին հայտնի անուններ: 
«Անդրանի՛կ»,«Դրո», «Քեռի», — խոսում էին արդեն տներում ու փողոցներում: 
Եվ այդ անունները կապվում էին, ինչ-որ անհայտ թելերով կապվում էին այդ անունները Մազութի Համոյի գրասենյակին, ինչ-որ անհայտ կողմերից երկարվում էին, ասես, աներևույթ թելեր և փաթաթվում էին «Լույսի» կառավարիչ Մազութի Համոյի շուրջը, նրա հետ առընթեր մեջ առնելով նաև ընկ. Վառոդյանին, այո, նախ և առաջ ընկ. Վառոդյանին և ապա բժշկին և Օսեփ Նարիմանովին: 
Չգիտենք՝ կապ ունեի՞ն արդյոք այդ շշուկներին, թե ոչ, բայց այդ օրերին էր հենց, որ հինգհարկանի Շենքի հրամանների կողքին մի առավոտ քաղաքացիք փակցրած գտան — ուրիշ, նաիրատառ հրամաններ, ճիշտն ասած՝ հայտարարություններ, որոնց ներքևում, սպիտակի վրա սևով, ստորագրված էր՝ տպված էր նաիրատառ՝ Համազասպ Աստվածատրյան. — դա հենց ի՛նքն էր՝ «Լույսի» կառավարիչ Համո Համբարձումովիչ Ասատուրովը — Մազութի Համոն...
Այդ հայտարարությունները կանչում էին քաղաքացիներին, կանչում էին, ինչպես ասված էր նրանցում — կիրակի, ցերեկվա ժամը 12-ին, ամառային ակումբի դահլիճը — «Հասարակական ժողովի»: 
Գրված էր, նույնպես ասված էր նրանցում, որ — «Ներկա մոմենտի մասին կբանախոսե Համազասպ Աստվածատրյանը» — (կարդա՝ Մազութի Համոն) և ապա՝ «Բանախոսությունից հետո տեղի կունենա մտքերի փոխանակություն մի շարք կարևոր հարցերի մասին. մուտքը ազատ է բոլորի համար. պատասխանատու կարգադրիչ` Համազասպ Աստվածատրյան» — ահա՛ այդ հայտարարությունների բովանդակությունը:

Կարդաց, կարդաց այդ հայտարարությունը վարսավիր Վասիլը, և նրա դեմքը, չգիտեմ ինչու, գարնան առավոտի նման, զվարթ, բացվեց, կարծես յուղ քսեցին վարսավիրի դեմքին: 
Ձեռքերը իրար շփելով՝ մտավ Կինտաուրի Սիմոնի կոշկակարանոցը վարսավիր Վասիլը և զվարթ բացականչեց. «Մազութի Համոն էլի կանչել է քեզի, տո՛, Կլուբի մեյմուն, բանե խաբա՞ր էս հեչ...»: 
Կոշկակար Սիմոնը կարծեց, թե ճիշտ որ կանչում է իրեն Մազութի Համոն. դանակը վար դրեց Կինտաուրի Սիմոնը և ելավ ոտքի: 
«Ո՞ւրա, ո՞ւրտեղ է» — թեկուզ խոցված վարսավիրի կուղիտ հորջորջումից, բայց ներքուստ հպարտացած, որ, ա՛յ, ինքը ևս առնչություն ունի այնպիսի անձնավորությանց հետ, ինչպիսին է Համո Համբարձումովիչը — Մազութի Համոն: 
«Ո՞ւրա, — շողոքորթ ժպտալով հարցրեց Կինտաուրի Սիմոնը վարսավիր Վասիլին, կարծելով, որ դուրսը, դռան մոտ, երևի, կանգնած սպասում է իրեն Մազո[Iւթի Համոն: 
— «Ա՛յ» — պատասխանեց, մեջքը թեքելով և կռնակը դեպի Կլուբի մեյմունը դարձնելով, վարսավիր Վասիլը. ու ցուցամատը տարավ, ցույց տվեց... իր այնտեղը, որի վրա ծննդյան օրից նստում էր նա: 
Հասկացավ Կլուբի մեյմունը, գլխի ընկավ նա, որ «ձեռ է առել իրեն վարսավիր Վասիլը. «Թյո՛ւ, մարդ, նամուսիդ» — թքեց Կինտաուրի Սիմոնը վարսավիրի հետևից, բայց նա, խռպոտ հըռհըռալով, ցատկել էր արդեն դուրս: 
Վարսավիր Վասիլը արդեն չկար:

Բայց ես մոռացա ասեմ, որ Մազութի Համոյի նույն այդ հայտարարությունների կողքին, նույն այդ օրը, փակցրած կային ևս ուրիշ հայտարարություններ, որոնց ճակատին տպված էր թեև «Լույս» Նավթարդյունաբերական Ընկերության կողմից ծանուցումը, սակայն նրանց ներքևում ևս տպված էր նորից նրա, անխուսափելիորեն նրա — Մազութի Համոյի ստորագրությունը: 
Նրանցում, այդ մյուս հայտարարություններում, ծանուցվում էր ի լուր հանրության, որ «Ապրանքատեղափոխության պայմանների դժվարանալու պատճառով՝ «Լույսի» վարչությանը պատիվ ունի հայտնելու արգո հասարակությանը, որ սույն թվից սկսյալ նավթը Վաճառվելու է փութը մի ռուբլի հինգ կոպեկով» — այսինքն նախկին գնից փթին 15 կոպեկ ավելով: 
Չնայած Համազասպ Ասավածատրյանի առաջին հայտարարության առանձին խորհրդավորությանը և անհասկանալի ոճին՝ Մազութի Համոյի այս երկրորդ հայտարարությունն ավելի հուզեց քաղաքացիների միտքը, քան առաջինը: 
Մանավանդ որ չար լեզուներն սկսեցին խոսել, — և այս լեզուների շարքում իր առանձնահատուկ տեղն ուներ պ. Մարուքեի լեզուն,— որ նավթի գինը բարձրացնելու խնդրում մատ չունի «Կենտրոնը», այսինքն «Լույսի» կենտրոնական՝ Բաքվի վարչությունը, այլ որ այդ հետևանք է իրա — Մազութի Համոյի սեփական ձեռներեցության, մի բարեմասնություն, որով այնքան հարուստ էր Մազութի Համոն և որի շնորհիվ նա քանիցս արժանացել էր կենտրոնական վարչության առանձին ուշադրությանը, հատուկ հարգանքին: 
Չգիտենք, որքան հիմք ունեին այդ զրույցները, բայց մենք, աչքի առաջ ունենալով ռուսական հայտնի առածը, տրամադիր ենք կարծելու, որ այդ «ծուխը» ևս պիտի նախապայման ունենար, եթե ոչ իսկական մի «կրակ», գոնե կրականման մի բան: 
Սիրելի ընթերցո՛ղ, քո աչքից թող չխուսափե իմ այս միանգամայն «նուրբ», միանգամայն զգուշավոր վերաբերմունքը դեպի Մազութի Համոյի անձնականին ուղղված զանազան «ասեկոսեները», ո՞ր, ո՞ր, ասացեք խնդրեմ, քիչ թե շատ համարում ունեցող հեղինակը կարող է ցանկանալ, որ իրեն մեղադրեն բամբասանքի մեջ դեպի իր հերոսը — նո՛ւ, եթե ոչ «հերոսը», գոնե իր վեպի նշանավոր, այ՛ո , կենտրոնական անձնավորություններից մեկը: 
Իսկ ինձ համար, մանավանդ, ոչ միայն որպես հեղինակի, այլև որպես մարդու — ուրեմն կրկնակի կերպով անհաճելի պիտի լիներ նման մեղադրանքը, որովհետև զգում եմ, որ եթե ես թույլ տայի ինձ գոնե մի, թեկուզ ամենաչնչին, անբարեխղճություն գրությանս առարկա անձնավորության հասցեին — ապա հետևեին, խղճի խայթի նման հսկեին պիտի անքուն գիշերներս Մազութի Համոյի կայծկլտող աչքերը՝ ուտեին պիտի սիրտս: 
Պիտի նայեին նրանք, հսկեին պիտի խղճմտանքս — կախաղանի բարձունքից պարզեին պիտի դեպի խիղճս Մազութի Համոյի տառապյալ աչքերը — նախատինքի, այո, մորմոքի ասեղներ...
Կիրակի, ինչպես գրված էր հայտարարության մեջ ցերեկվա ժամը 12-ին արդեն կանգնած էր Մազութի Համոն ակումբի դահլիճի դեռ չբարձրացրած վարագույրի ետևը և պատրաստվում էր սկսելու: 
Նայում էր վարագույրի արանքից դահլիճում հավաքված հասարակությանը և սրտմտում էր կարծես, կողքին կանգնած էր ընկ. Վառոդյանը և նույնպես ցույց էր տալիս դժգոհության նշաններ: 
Բանն այն էր, որ այնքան էլ, կարծես, դահլիճը լիքը չէր: 
Առաջին շարքում, կողք-կողքի, նստած էին՝ Գեներալ Ալոշը, Օսեփ Նարիմանովը, բժիշկը: 
Արամ Անտոնիչը երկրորդ կարգի առաջին նստարանն էր ընտրել և, քիթը վեր տնկած, հոտոտում էր օդը. փնտրում էր օդի ալիքներում ինչ-որ ծանոթ մի բան, բայց, կարծես, չէր գտնում: 
Նրանից երկու նստարան այն կողմը նստել էր կոշկակար Սիմոնը — Կլուբի մեյմունը: 
Վարսավիր Վասիլը նրա ետևում դրված նստարանն էր ընտրել և, նայելով կոշկակարի ծոծրակին, շոյում էր մորուքը: 
Բացի այս հարգելի նաիրցիներից, եթե Հաջի Մանուկոֆին, ռեալականի և օրիորդաց գիմնազի մի քանի ուսուցիչ-ուսուցչուհիներին, ծխականի վարժապետ-վարժուհիներին, տեր Հուսիկ քահանա-Խաչագողին և պ. Աբոմարշին էլ թվենք — սրանով համարյա թե սպառած կլինենք չափահաս քաղաքացիների կոնտինգենտը. եթե, իհարկե, այդպիսիների շարքին չդասենք մի քանի ուսանող-ուսանողուհիներին և մի շարք աշակերտներին (մեծ մասը Գևորգյան ճեմարանից), որոնք կարծես թե իրենք էլ զգալով իրենց անչափահաս լինելը շարվել էին պատերի երկայնքին և բռնել էին մուտքը չնայած որ դահլիճում դեռ, բավականին թվով մնացել էին դատարկ նստարաններ:

Տասներկուսից տաս անց Մազութի Համոն անհանգստացավ, նայեց ժամացույցին, նայեց ընկ. Վառոդյանին. «Հարկավոր է սկսել — ասաց ընկ. Վառոդյանին Մազութի Համոն: 
Ընկեր Վառոդյանը դուրս եկավ մի վայրկյան, ծառային կարգադրեց — և ահա, երբ կրկին վերադարձավ և հայտնեց Համո Համբարձումովիչին, որ իսկույն կսկսեն — դրսից, ակումբի դռնից, լսվեց զանգի ձայնը, որից հետո դահլիճ մտնել սկսեցին մի քանի նոր անձնավորություններ, մի երկու ուսանող, մի երկու եկվոր սպաներ, վերջին մտնողը պ. Մարուքեն էր ետևից Կարո Դարայանը, որ տեղավորվեցին վերջին շարքի նստարաններին, ապա դուռը փակվեց, և վարագույրը բարձրացավ...
Եվ ահա այստեղ էր, որ հանդիսականների աչքին ներկայացավ մի բավականին տարօրինակ, անսպասելի տեսարան, բեմի աջ անկյունում դրված էր ամբիոնանման մի հարմարություն, որի կողքին կանգնած էր Մազութի Համոն, իսկ բեմի կենտրոնում, նույն ճակատագրական կանաչ սեղանի առաջ (ուրիշ սեղան երևի չէր ճարվել ակումբում) նախագահական աթոռի վրա նստած էր, որպես նախագահ, — երևակայո՞ւմ եք — ընկ. Վառոդյանը... վա՛տ, վա՛տ հոտ էր փչում, ինչպես հետագայում ասում էր պ. Մարուքեն, Նաիրյան այդ ժողովից — ասում էր, ինչպես ասացինք, հետագայում, երբ արդեն պատմության գիրկն էր անցել այդ ժողովը և արդեն ակնբախ էին դարձել, նույնիսկ Մեռելի Ենոքի աչքին, նրա աղետավոր հետևանքները... 
Բայց ա՛յն, ա՛յն ժամանակ ո՞նց հասկանար այդ «վատ հոտը» — չասենք Մեռելի Ենոքը, որն ընդհանրապես քիչ բան էր հասկանում, այլ, ասենք, հենց մանրավաճառ Կոլոպոտյանը,որ իսկի չէր էլ եկել Ժողովի, կամ նաիրցի արհեստավորը, որ չէր էլ լսել այդ ժողովի մասին և եթե լսեր էլ — քիչ բան պիտի հասկանար: 
Ո՞նց, ո՞նց իմանար նեխած ձկան նման վագոնները լցված նաիրցի տրեխավորը, ո՞նց հասկանար, այդ «վատ հոտը» նա, որ առաջին անգամն էր, ելած իր մութը խուղից, երկաթագիծ տեսնում, և նրա անհայտ հեռուներից սարսափահար լալիս էր պառավանման և երգում էր պառավաձայն, վայրենի իր «Տանըմը» — փակ, անդուռ վշտի հանճարեղ այդ ոռնոցը, որ պատիվ կարող էր բերել ամեն մի, ձմռան կեսգիշերին դունչը լուսնին տնկած, սարսափահար գայլի...
Տասներկուսից տասնհինգ անց այդ ժողովը բացվեց:

«Ըհը», ըհը», — երկու մատը շրթունքներին[O տանելով, չոր հազաց ընկ. Վառոդյանը. և ասաց բացման խոսքը կարճ և ազդու: 
«Տիկիններ և պարոններ», — սկսեց իր խոսքը ընկ. Վառոդյանը, թեկուզ, կարծեմ, ոչ մի տիկին չկար դահլիճում, եթե, իհարկե, չհաշվենք ծխականի վարժուհի օր. Սաթոյին, որին փոխաբերական մտքով միայն, թերևս, կարելի էր «տիկին» անվանել, և այն էլ եթե նման մի անքաղաքավարություն թույլատրելի լիներ Նաիրյան ժողովներում: 
Ընկ. Վառոդյանը իր բացման խոսքում, մոտավորապես ասաց, որ «մեծ օրեր» են եկել, նշանակալից օրեր ամեն մեկի համար, բոլոր ժողովուրդների համար և, մասնավորապես, Նաիրյան ժողովրդի համար: 
Նա հայտնեց, որ պ. Համազասպը կզեկուցե այդ նշանակալից օրերի ամբողջ կարևորության մասին և համոզված է, որ արգո հասարակությունը միանգամայն հասուն, աչալուրջ վերաբերմունք կցուցահանե դեպի դրված խնդիրները: 
«Խոսքը, զեկուցման համար, տրվում է պ. Համազասպին» — ասաց ընկ. Վառոդյանը և նստեց: 
Եվ մինչև կմոտենար ամբիոնին պ. Համազասպը, մինչև կխմեր ջուրը — դահլիճում, Գեներալ Ալոշի առաջնորդությամբ, ներկաներն հազալ սկսեցին և կոկորդները մաքրել, կարծես իրենք պիտի, բոլորը մեկ, ատենախոսեին: 
Բայց շուտով տիրեց լիակատար լռություն, և Համո Համբարձումովիչը– Մազութի Համոն, վերջապես, սկսեց...
Ես չեմ կարող, իհարկե, արագագրական ճշտությամբ վերարտադրել այստեղ Մազութի Համոյի այդ պատմական, այդ նշանավոր ճառը: 
Բայց ձևականը, այսինքն նրա շարժումների, ձայնի, առոգանության և այլ նրբությանց նկարագրությունը մի կողմ թողնելով, որովհետև, սիրելի ընթերցող, դա վեր է իմ ուժերից, — ես կաշխատեմ պատմել, ամենայն ճշտությամբ, նրա այդ պատմական ճառի բովանդակությունը, կամ ավելի ճիշտ կլինի ասել՝ կորիզը, — և թող ներե ինձ Համո Համբարձումովիչի տառապյալ ստվերը, եթե ես, ինձնից անկախ պատճառներով, թույլ տամ թեկուզ ամենաաննշան, մազաչափ անճշտություններ:

«Խաչատուր Աբովյանը «Վերք Հայաստանի, ողբ հայրենասերի» իր հայտնի վեպում պատմում է, թե ինչպես Լիդիացվոց Կրեսոս թագավորի համր լեզուն բացվում է մայրենի լեզվի հրաշալի հրաշքով»: 
— Այսպես մանվածապատ, այսպես բանաստեղծական սկսեց իր այդ նշանավոր ճառը Մազութի Համոն: 
Իմաստն այն է, պարզաբանեց նա հետո, որ հայրենազուրկ մարդու գոյությունը մի վերք է, մի յարա, իսկ մայրենի լեզուն — հրաշարար բալզամ: 
Դուք գիտեք, թե ինչպիսի մեծ սիրով, ինչպիսի մեծ ոգևորությամբ քնարերգել են բոլոր մեծ բանաստեղծները, ինչպես մեր Ալիշանը և Գամառ Քաթիպան — շարունակեց հետո Մազութի Համոն, — իրենց հայրենի երկիրը, իրենց հայրենի աշխարհը — իրենց հայրենիքը: 
Ինչո՞ւ, — հարցը, շեշտակի, դրեց Մազութի Համոն, — որովհետև, ինչպես հայտնի է բոլորին և ինչպես համոզված է ինքը — այդ երկու գաղափարը, այդ երկու հասկացողություններն են–մայրենի լեզու և հայրենի երկիր-որ, հարմոնիկ կերպով շաղկապվելով իրար, ստեղծում են այն մեծ, այն, ամեն մի ժողովրդի զարգացման պսակը կազմող, հոյակապ շենքը, որ կոչվում է ազգության: 
Հայրենի երկիր է մայրենի լեզու, ահա՛ այն երկու հզորագույն ազդակները, որ շաղկապվելով իրար, ամեն մի զարգացած ժողովրդից, ամեն մի ցաքուցրիվ ցեղից կազմում են անքակտելի մի միավոր, — կազմում են, ինչպես ասաց, կենդանի մի օրզանիզմ — մի ամբողջական ազգություն: 
Բայց հարց տանք, հարց տանք մեզ ամենից առաջ, թե ի՞նչ է կոնկրետ կերպով իրենից ներկայացնում ազգության միավորը կազմող իր առաջադրած անդամներից առաջինը — հայրենի երկիրը: 
Եվ, իհարկե ոչ ոքի համար նորություն չի լինի, եթե նա ասի, որ դա այն հողն է, որի վրա ապրել են տվյալ ժողովրդի նախորդները, այն հողն ու ջուրն են, որով սնվել են, դարերի ընթացքում կյանք են ստացել տվյալ ժողովրդի պապերը, պապերի պապերը, և նրանց էլ պապերն ու պապերի պապերը: 
Ինքը նրա համար է այնքան անգամ կրկնում «պապերը», որովհետև ցանկություն ունի արգո հասարակության առանձնակի ուշադրությունը հրավիրել այն, ավելի քան կարևոր և տվյալ դեպքում հիմնական, հանգամանքի վրա, որ «հայրենիք» գաղափարը կապված է ո՛չ միայն այն հողի, այն երկրամասի հետ, որի վրա ապրում է հիմա տվյալ ժողովուրդը, օ, ոչ, իհարկե, ոչ, հարգելի հանդիսականներ: 
Այստեղ ինքը, Մազութի Համոն, հարկադրված է կիրառել ազգային հարցի շուրջը գոյություն ունեցող գիտական գրականության այն հիմնական տեսակետը, որ կոչվում է «պատմական տեսակետ»: 
Բանն այն է, այն է, հարգելի հանդիսականներ, որ հայրենիք կոչվածը մի օրում չի շինվում, մի օրում չի՛ կազմակերպվում, հայրենիքը, կազմվում է դարերի ընթացքում և ժառանգություն է մնում դարերի ժառանգներին: 
Եթե օրինակով խոսելու լիներ, մի՞թե միայն սա՞, միթե միայն փոքրիկ այդ քաղա՞քն է իրենց հայրենիքը... 
Ծիծաղելի կլիներ, եթե այդպես մտածեին: 
Օ՜, նա գիտե, Մազութի Համոն համոզված է միանգամայն, որ ո՛չ ոք արգո հանդիսականներից այդպես չի մտածում: 
Բայց ինչո՛վ, ինչո՛վ պիտի հաստատեն իրենք, որ այսինչ կամ այնինչ երկրամասը, որի վրա ապրում են այսօր բոլորովին տարբեր, օտար ցեղեր — ինչի՞ հիման վրա կարելի է պնդել, որ այդ երկրամասը ևս կազմում է այսինչ ժողովրդի հայրենիքը, նրա օրինական սեփականությանը: 
Ոչ այլ ինչով, եթե ոչ կենդանի պատմությամբ, այսինքն գոյություն ունեցող այն պատմական հետքերով, որ թողել է տվյալ ժողովուրդը տվյալ երկրամասերում, ահա թե ինչ, ահա՛ թե ո՞րտեղ է հարսի կենտրոնը, հարգելի հանդիսականներ: 
Ուրեմն, պարզ ասած, հայրենիք գաղափարի հիմքն է կազմում տվյալ ժողովրդի կուլտուրան, կուլտուրական անցյալը — ահա ամենաէականը: 
—
Ուրեմն, հիմնական այս տեսակետը պարզաբանելուց հետո, պարզ պիտի լինի ամեն մեկի համար, որ այսինչ ցեղը, կամ ժողովուրդը, որ, դեպքերի բերումով դարեր շարունակ տիրել է տվյալ երկրամասին և իր ապրած վայրում ոչ մի հետք, ոչ մի կուլտուրական արձան չթողնելուց բացի՝ քանդել է այդ միևնույն տեղում ապրած ու վաստակած ժոդովրդի հնագույն հետքերը, — պարզ է, հարգելի հանդիսականներ, որ նման մի ցեղ ո՛չ մի իրավունք չունի խոսելու իր այդ ժամանակավոր ապաստանի մասին, որպես «հայրենիքի»: 
Երկար-երկա՜ր խոսեց այս ուղղությամբ Մազութի Համոն, բերեց կոնկրետ օրինակներ, ինչպես «մենք և ոսոխը», և ապա անցավ իր առաջադրած «երկու հիմնական հասկացողությաններից» երկրորդին-մայրենի լեզվին: 
Ինչպես հոգին է՝ մարմնի մեջ, ինչպես հոգին է շնչավորում չոր մարմինը և կենդանի կապակցություն ստեղծում մարմնի բոլոր մասերի, բոլոր անդամների, բոլոր բջիջների մեջ — այնպես էլ լեզուն, մայրենի լեզուն, այն հոգին, այն, ավելի լավ է ասել՝ ցեմենտն է, որ միացնում է տվյալ ժողովրդին իր, դարերից ժառանգություն մնացած, հայրենիքում, կապում է այդ ժողովրդի անհատներին իրար, կերտում է նրանցից այն անքակտելի միավորը, որ կոչվում է «ազգություն»: 
Ահա՛ թե ի՛նչպես է լուծում լեզվի և հայրենիքի, այսինքն, մի խոսքով ասած՝ ազգության պրոբլեմը ժամանակակից գիտությունը, հարգելի հանդիսականներ: 
Ուրեմն, պարզ ասած, «հայրենիքը» տըվյալ ազգության մարմինն է՛, իսկ «լեզուն» — հոգին: 
Ուրեմն, հարգելի հանդիսականներ, եթե մենք հարցը կոնկրետացնենք և կիրառել ուզենանք մեր հայրենի իրականությանը, պիտի ասենք. — ահա՛ մեր հոգին, ահա՛ մեր մարմինը: 
Վաղո՛ւց, վաղո՛ւց է արդեն, որ բաժանված է մեր հոգին մեր մարմնից, բայց, հարգելի հանդիսականներ, քանի դեռ կենդանի է հոգին — կենդանի է և մարմինը: 
Ինչքան էլ «լեզուն» և «հայրենիքը» անքակտելի օղակներ կազմեն «ազգություն» կոչված կենդանի միավորի, բայց պատմության մեջ շատ անգամ պատահել են դեպքեր, երբ որևէ ազգություն, դեպքերի դժբախտ բերումով զրկվելով մեկից՝ կառչել է մյուսին և այդպիսով հնարավորություն է ունեցել չձուլվել օտարներին, պահել իր ազգային դեմքը, ինչպես մենք, արգո հանդիսականներ, ինչպես նաիրցիներս: 
Եվ այսօր, բայց ավելի լավ է ասել՝ մինչև օրս, որովհետև նո՜ր, նո՛ր և պայծառ հեռանկարներ են բացվում այսօրվանից մեր առաջ, հարգելի հանդիսականներ, — ի՞նչ , ի՞նչ էինք մենք մեզանից ներկայացնում, որպես ազգություն, ես կասեի՝ հոգի առանց մարմնի, հոգևոր ազգություն: 
Որովհետև, այո, մայրենի լեզո՛ւն էր միայն, որ դեռ պահում էր մեզ, պաշտպանում էր ձուլման վտանգից — և նրա՛, նրա՛ շնորհիվ էր միայն, որ մենք, ուրիշ շատ և շատ ազգերի, ինչպես, օրինակ, Ասորեստանի և Բաբելոնի նման կորստյան չմատնվեցինք... 
Ո՞րն էր, ո՞րն էր Նաիրին մինչև օրս, հարգելի հանդիսականներ. ո՞րն էր, այո, — կենդա՜նի Նաիրին: 
— Նաիրին ե՛ս էի, հարգելի հանդիսականներ, Նաիրին դո՛ւք էիք և բոլոր նրանք, որոնք մեզ նման խոսում էին Նաիրյան քաղցր լեզվով, որի մասին այնպիսի հրաշքներ է պատմում Խաչատուր Աբովյանը... 
Ես հիմա խոսում եմ, — հիշում եմ, ձայնը բարձրացնելով մարգարեական հուզմամբ բացականչեց, ոգևորված, Մազութի Համոն. — ես խոսում եմ հիմա հոգևո՛ր Նաիրիի մասին, հարգելի հանդիսականներ, — և այս իմաստով ես կարող եմ ասել, որ Նաիրին այնտեղ է, որտեղ կա գոնե մի նաիրցի: 
Առաջին՝ մարմնավորի, հայրենիքի իմաստով՝ Նաիրին այնտեղ է, որտեղ-ապրել են մեր պապերը, մեր պապերի պապերը և նրանց էլ պապերի պապերը, հարգելի հանդիսականներ, — այնտեղ է, ասենք — Վանում, Բիթլիսում, Դիարբեքիրում. այնտեղ է — Կիլիկիայում, Դերսիմում, Գարահիսարում. իսկ երկրորդ՝ լեզվի, հոգևորի իմաստով — Նաիրին, կրկնում եմ, այնտեղ է, որտեղ կա, որտեղ ապրում է այսօր գոնե մի նաիրցի: 
Իսկ որտե՞ղ, որտե՞ղ, ասացեք խնդրեմ, չկա, չի ապրում հիմա մեր եղբայր նաիրցին... 
Որտե՞ղ, աշխարհի ո՞ր, թեկուզև ամենահեռավոր անկյունում, չկա, ոտք չի դրել հայրենազուրկ նաիրցին... 
Տարել է, տարել է իր հալածված ստվերը, տարել է աշխարհից աշխարհ թափառական նաիրցին: 
Ելել է նա, նաիրցին — հինգ դար առաջ ելել է հայրենի աշխարհից ու թողել է հնամյա իր անունը աշխարհի բոլոր կողմերի վրա թափառական նաիրցին: 
Եվ այսօր ահա արդեն հնչում է ժամը, հարգելի հանդիսականներ, ժամանակ է արդեն, որ գա, ետ դառնա նորից հնամյա իր երկիրը աստանդական նաիրրին: 
Եվ արդեն — արդեն աշխարհի հեռու, ամենախուլ անկյուններից պարզում է իր ձեռքը դեպի իր հայրենիքը, պարզում է դեպի հայրենի Նաիրին — աստանդական զավակը. մարմինը կորցրած ուրվականի նման՝ մարմնանալ է ուզում հազարամյա Նաիրին... 
Բայց ինչպե՞ս, ինչպե՞ս, ինչպե՞ս մարմնանա...» — Այստեղից էր ահա, որ անցավ Մազութի Համոն «ներկա մոմենտին»:

Պետք է, սակայն, նկատել, որ Մազութի Համոյի այդ պատմական բանախոսության առաջին, տեսական մասը բավականին քիչ, համարյա աննկատելի ուշադրության արժանացավ հանդիսականների կողմից: 
Հանդիսականները, ճիշտ է չէին աղմկում, չէին էլ հազում, կամ անհանգստանում տեղերում, այլ այնպես, կարծես թե չկային, կարծես թե, ինչ-որ մի անխուսափելի պարտականություն կատարած լինելու համար ականջները դեմ էին տվել սատանի ջրաղացի, ոչ ջուր էր լցվում ականջները, ոչ մտքի հատիկ: 
Բանախոսության երկրորդ մասը, սակայն, բավականին հետաքրքրեց և նույնիսկ այն աստիճանի հուզեց հանդիսականներին, որ մինչև անգամ Կինտաուրի Սիմոնը — Կլուբի մեյմունը, ձայն առավ և համարյա թե խոսեց:

«Դուք գիտեք, — ասաց Մազութի Համոն հարցի գործնականին անցնելով, — որ, երկրորդ շաբաթն է արդեն, ինչ պատերազմ է հայտարարված մեր դարավոր թշնամուն — ոսոխին: 
Մեր հաղթապանծ զորքերն արդեն մտել են թշնամու սահմանները, — մո՜տ է, մո՜տ է արդեն փառավոր այն օրը, երբ մեր փառավոր զորքերը էրզրում կմտնեն: 
Ծանրության կենտրոնը հիմա նրանումն է, որ մենք, նաիրցիներս, հարկ եղած լրջությամբ գիտակցենք, հասկանանք լիովին այն խոշոր նշանակությունը, որ ունեն այդ անցքերը և կարող են ունենալ մեր հարցի համար: 
Բավական է գիտակցել այս հանգամանքը միայն, որպեսզի հասկանանք, որ չի կարելի այսօր, այո՛, չի կարելի ձեռքերը ծալած նստել, հարկավոր է ցույց տալ մեզ բոլորիս համար նվիրական գործին ամենայն աջակցություն, լիակատար աջակցություն: 
Թե՛ բարոյական, և թե՛, մանավանդ, նյութական: 
Դուք գիտե՞ք,— ձայնը բարձրացնելով և խորին հուզմունքով բացականչեց հանկարծ Մազութի Համոն, — որ ես հայտնեմ պիտի հիմա մի ուրախալի, մի, բացառիկ նշանակություն ունեցող, խոշոր նորություն. — թագավոր կայսեր ստորագրությամբ գրություն է ստացվել փոխարքայի հասցեով, որով թույլատրվում է մեզ կամավորական բանակներ կազմակերպել — ուրիշ խոսքով ասած՝ մեր սեփական, այո՛ — նաիրյան զորքն ունենալ՝ մեր հին հայրենիքի գրավված վայրերը պաշապանելու համար... »: 
Դեռ չէր վերջացրել իր այս նախադասությունը Մազութի Համոն, երբ, կարծեմ բժիշկ Սերգե Կասպարիչի նշանով, դահլիճում ծայր առավ մի կատաղի ծափահարություն: 
Հանդիսականներից շատերը, ինչպես Կինտաուրի Սիմոնը և վարսավիր Վասիլը, ոգևորության այն աստիճանին հասան, որ սկսեցին ոտքերը գետնին խփել և բացականչություններ անել: 
Բայց հնչեց նախագահի, — չոր, հատու, — հնչեց ընկ. Վառոդյանի զանգը` նախագահական տեղից, դահլիճում տիրեց լռություն: 
Բաժակից ջուր խմեց, առիթից օգտվելով, Մազութի Համոն և շարունակեց «Սա նշանակում է, որ կայուն, իրական հողի վրա է տրվում այսօրվանից մեր հարցը — և մեզ մնում է գրկաբաց առաջ գնալ ստեղծված հնարավորություններին՝ աճապարել կազմակերպված դիմավորել մեր տառապյալ հայրենիքի վերջնական ազատագրմանը»: 
— Այստեղ նորից, չնայած մի վայրկյան առաջ էր խմել — բաժակից ջուր խմեց Մազութի Համոն և — «բայց դեռ ես չեմ հայտնել, հարգելի հանդիսականներ, ամենաէականը» — ասաց Մազութի Համոն խորհրդավոր ձայնով, երևում էր, որ ուզում էր հայտնել չափազանց կարևոր, նշանակալից մի նորություն, բայց դժվարանում էր ձևավորել: 
«Ես պիտի հայտնեմ ձեզ, հարգելի հանդիսականներ» — ասաց, շրթունքները սրբելով, նա վեր ջապես — «Որ նույն այդ բարձրագույն գրությամբ — ամենահավաստի աղբյուրից մենք տեղեկություն ենք ստացել — բավականին, այո՛, բավականին որոշ հաստումներ են տրվում մեզ ապագայի նկատմամբ — և մենք ամենայն վճռականությամբ կարող ենք ասել, որ բացի ընդհանուր բարյացակամ վերաբերմունքից դեպի մեր «Հարցը» — մենք արդեն ունենք և իրական, ապա ուրեմն պաշտոնական երաշխիքներ ամենաբարձր ինստանցիաներից գրավոր տրված...»:

Այստեղ նորի՛ց, նորից դղրդաց դահլիճը հախուռն ծափահարություններից. ապա, անցնելով բանախոսության վերջաբանին, դեպի հասարակությունն եկավ, ամբիոնի մոտից հեռանալով, Մազութի Համոն և ասաց, մոտավորապես, հետևյալը. «Մեծ, վճռական, պատմական օրեր ենք ապրում, Հարգելի հանդիսականներ, — և հարկավոր է, որ մենք, պարզ ու որոշ կերպով, ցուցահանենք մեր կազմակերպված վերաբերմունքը դեպի կատարվող անցքերը: 
Պետք է գիտենանք օգտվել առիթից — շեշտեց, խրատական շեշտով, Մազութի Համոն: 
Հարկավոր է գործով, այո՛, և ոչ թե խոսքով, օգնության գալ այսօր հայրենիքի ազատագրման նվիրական գործին, պարզ ասած՝ պետք է ժողովրդական ամենալայն խավերի սեփականություն դարձնենք կամավորության գաղափարը: 
Թ՛ող գրվի՛, ով որ կարող է, ով որ ընդունակ է զենք վերցնելու — թող գրվի՛ նա կամավ որ, — և այն ժամանակ գալիք սերունդների առաջ մենք, հպարտությամբ, այո՛, իրավունք կունենանք ասելու, որ արինք ինչ որ պահանջվում էր մեզանից պատմական այս ծանր վայրկյանին– կատարեցինք, այո, որդիական մեր պարտքը դեպի մեր թանկագին հայրենիքը, դեպի, ես հավատում եմ, այո, օ՜, ես չեմ կասկածում — վերածնվող Նաիրին...»:

Այսպես մոտավորապես, վերջացրեց իր պատմական այդ բանախոսությունը Մազութի Համոն և հանդիսականների կողմից, ինչպես և կարելի էր սպասել, արժանացավ բուռն, անսահման, ծափահարությանց: 
Ո՞վ էր, ո՞վ էր, չգիտեմ, սկսողը, բայց, մի վայրկյան չանցած, ամբողջ դահլիճը, ոտքի ելնելով, երգում էր Նաիրյան հիմնը, դահլիճը, մի մարդու նման, Սերգե Կասպարիչի ղեկավարությամբ, երգում էր «Մեր Հայրենիքը»:

Հետո սկսվեց մտքերի փոխանակությունը: 
Մտքերի փոխանակությունն սկսեց Սերգե Կասպարիչը, բժիշկը, ապա խոսեցին Օսեփ Նարիմանովը, Արամ Անտոնիչը, պ. Աբոմարշը, տեր Հուսիկ քահանան — Խաչագողը: 
Բոլորն էլ համամիտ էին պ. Համազասպին. բոլորն էլ ցանկություն էին հայտնում, ուժերը ներածին համեմատ, օգնության գալ «ընդհանուր գործին», ամեն ինչ լավ էր գնում մինչ այդ, ամեն ինչ գնում էր, ինչպես հալած յուղ, և արդեն պատրաստվում էր իր գործնական առաջարկը մտցնել ընկ. Վառոդյանը, երբ, հանկարծ, միանգամայն անսպասելի, անկախ և գուշակելի կերպով, պատահեց բավականին անախորժ, աներևակայելի մի թյուրիմացություն: 
«Կարելի՞ է մի խոսք» — հնչեց հանկարծ ներկաների 90, գուցեև 99 տոկոսին անծանոթ մի ձայն դահլիճի ամենածայրից. բոլորը ետ նայեցին, իսկ Մազութի Համոն և ընկ. Վառոդյանը — առաջ, անտեղի էր այդ ձայնը և անսպասելի: 
Նայեց, ճարպոտ վիզը հազիվ ետ շրջելով — նայեց դեպի ձայնը և Արամ Անտոնիչը. նա միակն էր, գուցե, դահլիճում, որ ճանաչում էր այդ ձայնը: 
Ձայն խնդրող ձայնը Արամ Անտոնիչի «սանիկինն» էր — Կարո Դարայանինը:

Գուշակեց Արամ Անտոնիչի սիրտը, որ լավ բան չի կարող պատահել, և դեմքը հանկարծակիի եկավ — Արամ Անտոնիչի դեմքը անհամբերությունից ծռվեց: 
«Դուք... ինչի՞ մասին եք ուզում խոսել — հարցրեց, ոտքի կանգնելով, ընկ. Վառոդյանը: 
— «Ես մի հարց միայն կուզեի տալ պ. Աստվածատրյանին» — պատասխանեց Դարայանը «կարելի՞ է»: 
— Նայեց, հարցական հայացք գցեց Համո Համբարձումովիչի դեմքին ընկ. Վառոդյանը: 
Համո Համբարձումովիչի հայացքը անհասկանալի մնաց ընկ. Վառոդյանին: 
«Խնդրեմ» — ասաց ընկ. Վառոդյանը, զանգը վերցնելով. — «Միայն թե կարճ»: 
Դահլիճը, անհամբերություն կտրած, սպասում էր Դարայանին: 
Կիսազարմացական, կիսահեգնական ժպիտը դեմքին՝ նայում էր Դարայանին Համո Համբարձումովիչը.» — «Ով է այս լուսնից ընկածը» — ասում էր կարծես հեգնախառն հայացքը Մազութի Համոյի: 
«Ես մի հարց միայն կուզեի տված լինել պ. Աստվածատրյանին» — ասաց Դարայանը. — «Չէ՞ր կարող արդյոք պ. Աստվածատրյանն ասել, թե ո՞վ է տեսել այն դրությունը, որի մեջ, իբր թե, «իրական խոստումներ կան տրված ամենաբարձր ինստանցիաներից», և, եթե այդպիսին, այսինքն դրությունը կա՝ ինչպե՞ս են ձևակերպված այդ խոստումները բառացի...»:

Ինչպես քարը, այո՛, սարից գլորվելով և ընկնելով գետը՝ առաջ է բերում շառաչուն ջրհուզում, ինչպես ֆուտբոլի գնդակը, խաղընկերներից մեկի անշնորհք հարվածից խաղի ամենատաք վայրկյանին պայթելով՝ առաջ է բերում ընդհանուր տհաճություն և ընդհանուր ցասում — այդպես էլ Կարո Դարայանի անտեղի այդ հարցը, սրահի ընդհանուր, լարված ոգևորության մթնոլորտում պայթելով՝ առաջ բերեց — բարկություն ու հեգնա՞նք ասեմ, չգիտեմ, թե — հեգնանք ու բարկություն: 
Սերգե Կասպարիչը և Օսեփ Նարիմանովը վեր թռան տեղերից, զարմանքը դեմքերին՝ հասարակությանը նայեցին Սերգե Կասպարիչը և Օսեփ Նարիմանովը: 
«Ո՞վ է այդ երեխան, որ նման մի տհաս, երեխայական հարց կարող է տալ նման մի ժողովում» — ահա այս էր գրված բժիշկ Սերգե Կասպարիչի և հաշտարար դատավոր Օսեփ Նարիմանովի հայացքներում: 
Նրանց հետևելով նույնպես ոտքի կանգնեցին Գեներալ Ալոշը, պ. Աբոմարշը, Կինտաուրի Սիմոնը և Արամ Անտոնիչը. վերջինիս դեմքը՜ մի այնպիսի արտահայտություն էր ստացել, կարծես ասելիս լիներ. — «Ներեցեք անարժանիս ե՛ս եմ մեղավորը...»: 
Մեկը, Համո Համբարձումովիչը կարծեմ, հեգնական ծիծաղեց, և ամբողջ դահլիճը, մի մարդու, այո, մի բերանի նման հեգնախառն փռթկաց: 
«Ծը՜նգ, ծը՜նգ, ծը՜նգ», — Հնչեց նախագահի զանգը, մեղմ ու զիջող «ծիծաղեցեք, բայց–լռել է՛լ է հարկավոր»–ասում էր այդ զանգը կարծես ընկ. Վառոդյանի ձեռքում: 
«Լռեցե՛ք, պարոննե՛ր» — բացականչեց ընկ. Վառոդյանը, մի քայլ առաջ գալով, — և, ինքն էլ, կարծես չկարողանալով զսպել ծիծաղը՝ փռթկաց: 
— «Լռություն, լռությո՜ւն» — օգնության եկավ նրան, արդեն բոլորովին լրջացած Մազութի Համոն. «Նստեցեք, պարոններ» — ու ցույց տվեց ձեռքով, թե ինչպես հարկավոր է նստել, Համո Համբարձումովիչը: 
Բոլորը, աղմուկով ու հռհռոցով, վերջապես նստեցին: 
Ապա առաջ եկավ, ծանր ու լրջադեմ, Մազութի Համոն — և տվեց արժանի պատասխանը. — «Ես պիտի ասեմ հարցասեր երիտասարդին, որ նման հարցեր կարող են տալ միայն-թող ներե ինձ հարցասեր պարոնը-դպրոցական աշակերտները...»: 
Եվ դահլիճը թնդաց, որոտաց ծափահարությունից: 
«Թույլ տվեք» — ինչքան որ ձայն ուներ, բղավեց, շփոթված, Կարո Դարայանը. «չի՛ կարելի, հասկանո՞ւմ եք, մարդկանց խաբել...»: 
Եվ այստեղ էր ահա, որ, ինչպես ներքևում ասացինք, ձայն առավ — երևակայո՞ւմ եք — Կլուբի մեյմունը, — այսինքն, վեր թռչելով տեղից ձայն տվեց ինքն իրեն Կլուբի մեյմունը և — «Դո՛ւրս արեք էդ իշու հայվանին» — բացականչեց,հոգու խորին վրդովմունքով, կոշկակարը ու առաջ պրծավ, ուզեց նետվել դեպի Դարայանը, բայց... վարսավիր Վասիլը, օգտվելով հանգամանքից, իբր թե պատահմամբ, դեմ տվեց ոտքը Կլուբի մեյմունին. Կլուբի մեյմունը, գերանի նման, տարածվեց հատակին: 
Տիրեց ընդհանուր իրարանցում, աղմուկ ու հռհռոց: 
Հետո ինչ պատահեց — հետաքրքիր չէ, ընթերցող, որովհետև, այո, պատահեց անխուսափելին. Օսեփ Նարիմանովի առաջարկով քվեարկության դրվեց, դահլիճը բավականին հանդարտվելուց հետո, օրինական առաջարկը Կլուբի մեյմունի, Համո Համբարձումովիչը երկու հակիրճ խոսքով խայտառակության սյանը գամեց, Դարայանին հասարակության միաձայն որոշումով դահլիճից հեռացնելուց հետո, — Դարայանի նման «տխմար երիտասարդներին», ընկ, Վառոդյանը հայտնեց ի լուր հանրության, որ մոտ օրերում եկեղեցու մոմավաճառքի խանութում կսկսվի կամավորների ցուցակագրություն, հետո ժողովը փակված հայտարարվեց և հասարակությունը ցրվեց: 
Բայց ոչ, մոռացա մի հանգամանք ևս: 
Ժողովը փակված հայտարարվելուց առաջ Մազութի Համոն, չնայած որ այդ մասին արդեն քաղաքում փակցված կային հայտարարություններ — Մազութի Համոն, չնայած այդ հանգամանքին, հարկ համարեց իր կողմից ևս հիշեցնել հարգել հանդիսականներին, որ երեկոյան ժամը 9-ին, այդ միևնույն դահլիճում, մայրաքաղաքից հյուր եկած հայտնի զինվորական, Գեներալ-պրոֆեսոր Այսինչ — Այսինչը կարդալու է դասախոսություն, «Նաիրյան հարցի ապագայի» մասին, խնդրում է ներկա լինել և հարգել նրա, հատկապես այդ նպատակով մեր քաղաքը եկած այդ օտարազգի բարեկամի, այդ գեներալ-գիտնականի բարյացակամ վերաբերմունքը դեպի Նաիրյան դատը:




 --------------------------------------- 


Ժամը չորսը կլիներ, երբ ժողովը վերջացավ:

«Պ. Մարուքեն և–Կարո Դարայանը. լա՛վ գտել էին իրար այդ «էշի գլուխները», ինչպես կնքել էր նրանց Արամ Անտոնիչը — դպրոցի տեսուչը: 
«Մի մատ յուղ» էին դարձել վերջին օրերում Նաիրյան այդ քաղաքում այդ երկու պարոնները: 
«Խուփը գլորվել — գտել էր պուտուկը» — ասում էր նրանց մասին տեր Հուսիկ քահանան — Խաչագողը: 
Բայց պ. Մարուքեն, այսպես թե այնպես, էլի «իրենց շունն» էր — վերջին հորջորջումը պատկանում էր իրեն՝ վարսավիր Վասիլին, — իսկ ո՞վ էր այդ նոր «կապից կտրածը», այդ, ինչպես ասում էր նրա մասին Արամ Անտոնիչը–«Մոսկովներում փչացած անասունը»: 
Ո՞վ էր, այո՛, այդ հիմար պարոնը, որին հասակավոր քաղաքացիներն էին միայն հիշում փողոցներում վեգ խաղալիս և որը վերադարձել էր ահա իր հայրենի քաղաքը, որպես օտարական, որպես անառակ որդի: 
Ո՞վ էր նա, ինչո՞վ էր զբաղվում, ո՞ւմ հացին էր յուղ քսում — ահա հարցեր, որոնցով հետաքրքրվում էին Գեներալ Ալոշից սկսած մինչև վարսավիր Վասիլը: 
Վարժապե՞տ էր նա, բժի՞շկ, ինժենե՞ր. Չէ. — աբլակա՞տ էր, չարչի, «լամպի շուշա՞» — ո՞վ իմանար: 
Ահա բնական հարցեր, որ, մանավանդ վերջին հետաքրքիր թյուրիմացությունից հետո, տալիս էին իրենց հետաքրքիր քաղաքացիները: 
Հարցեր, սակայն, որ մնում էին մութ, մնում էին անպատասխան: 
Մնում էին անպատասխան այն հասարակ իմաստով, որ հազար ու մի պատասխան էին գտնում զանազան ուղեղներում՝ նայած տվյալ ուղեղի ցանկությունն ու խառնվածքին: 
Օրինակ, վարսավիր Վասիլի ուղեղում այն կարծիքն էր նստել, որ Կարո Դարայանը ոչ այլ ինչ է, եթե ոչ — «քամի թռցնող», իսկ թե ինչ է բանակում «քամի թռցնել», — հարկավոր էր իրենից իմանալ: 
Այնինչ Հաջի Օնիկ էֆենդի Մանուկոֆը տրամադիր էր հակառակը կարծելու. — ո՛չ թե «քամի» թռցնող՞ է Կարո Դարայանը, ասում էր նա, այլ «քամի ուտող»…	կամ, բառացի՝ «քամի կուլ տվող», իսկ թե ի՞նչ քամիներ էր ուտում, կամ կուլ տալիս Կարո Դարայանը — այդ էլ հարկավոր էր Հաջուց հարցնեի: 
Եվ, եթե հարցնող լիներ-նա, Հաջի Օնիկ էֆենդի Մանուկոֆը, այդ պատկառելի նաիրցին, շատ պատկերավոր կերպով կբացատրեր, թե ի՞նչ է հասկանում ինքը «քամի» ասելով: 
«Ատ քամինեդ ստամոքսի մեջ կշինվին... անուշահոտություն կըսեն անոնց էրզրումցիք...»-կասեր, քահ-քահ ծիծաղելով, հայտնի անգլիագետը: 
Բայց հարցը, իհարկե, հիմնովին փոխվում և միանգամայն «իրական» հողի վրա էր դրվում, երբ վարսավիր Վասիլի և Հաջի Օնիկ էֆենդու շնական ուղեղներից տեղափոխվում էր Գեներալ Ալոշի, Մազութի Համոյի, բժշկի, Օսեփ Նարիմանովի, կամ ընկ. Վառոդյանի «գործնական» ուղեղները: 
Այս հարցը միանգամայն տարբեր բնույթ էր ստանում վերջիններիս ուղեղներում: 
Ամենից առաջ շատ բան ուներ ասելու Արամ Անտոնիչի, դպրոցի տեսչի ուղեղը այն պարզ պատճառով, որ նա, Արամ Անտոնիչը, նախ՝ հարազատ «քեռին» էր Կարո Դարայանի, և ապա` նա, Արամ Անտոնիչը միայն գիտեր, տեղեկություններ ուներ ստացած, թե ինչո՞վ էր զբաղվում իր «եգանը», այսինքն մորեղբորորդին, Մոսկվայում ու Բաքվում: 
Այո՝ նախ Արամ Անտոնիչը և ապա Մազութի Համոն: 
Գրել էր, ամենից առաջ Արամ Անտոնիչին էր դրել իր անարժան սանիկի «տխմար արարքների» մասին Արամ Անտոնիչի հարազատ եղբայրը — Գարասիմ Անտոնիչը, որ գլխավոր հաշվապահի պաշտոն էր վարում «Լույս» նավթարդյունաբերական ընկերության կենտրոնական վարչության Բաքվի գրասենյակում: 
Նա, քամի կուլ տվող այդ հաստագլուխ էշը — երևակայո՞ւմ եք — թուրք բանվորներին է գրգռելիս եղել նավթարդյունաբերական Նաիրյան այդ ընկերության դեմ. — ահա՛ թե ինչով է զբաղվելիս եղել այդ «անբան անասունը» մինչև այդ քաղաքը գալը, սիրելի ընթերցող: 
Եվ այն էլ, ի նկատի ունեցեք, մի ընկերության, որի կենտրոնական վարչության նախագահն էր այն մյուս, իսկական «Ընկերության» — Կենտրոնաուղեղասարդի կենտրոնական թելերից մեկը` Հայտնի Անունը: 
Ահա՛ թե ինչպիսի՞ տխուր տեղեկություններ էր ստացել իր «հոգեժառանգի», իր անարժան «սանիկի» մասին, դբախտաբար երկու ամիս միայն առաջ, Արամ Անտոնիչը և այն էլ ինչպիսի մի անձնավորությունից, որին չէր կարող, իրավունք չուներ չհավատալ: 
Ստացել էր այդ շշմեցուցիչ տեղեկություններն իր հոգեզավակի մասին Արամ Անտոնիչը և որոշել էր ոչ ոքի չհայտնել, բայց մեծ եղավ նրա զարմանքը, երբ, այդ տխուր նամակն ստանալուց երկու օր հետո, երեվաց նրա գրասենյակում Մազութի Համոն և, մի երկու սովորական հարցուփորձից հետո, — «Բավականին հետաքրքիր նորություններ ենք լսում «եգան»-իդ մասին, Արամ Անտոնիչ» — գցեց, իր շեղ-հեգնական հայացքի նման, ամոթահար ակնարկը Արամ Անտոնիչի դեմքին Մազութի Համոն: 
Արամ Անտոնիչի դեմքը, գաջած պատի նման, սպիտակեց: 
Եվ գրեց, այդ նույն երեկո, Մազութի Համոյի հեռանալուց հետո գրեց իր վերջին նամակը, առանց ստորագրության, Արամ Անտոնիչը, նախատեց, անարգանքի սյանը գամեց իր այդ վերջին նամակում Կարո Դարայանին Արամ Անտոնիչը: 
Եվ պատվիրեց, խստիվ պատվիրեց այդ վերջին նամակում, որ չլինի՛ թե երբևիցե հիշե իր քեռուն այդ փուչ դավաճանը. չլինի թե երբևիցե իր աչքին երևա: 
Եվ ահա — արդեն լռել էր, արդեն, մոռացած, էլ չէր խոսում անհաճո այդ նյութի մասին Արամ Անտոնիչին հանդիպելիս Համո Համբարձումովիչը, երբ, ինչպես գիտենք, անամոթաբար բուսնեց, երևաց հանկարծ իր հայրենի քաղաքում Կարո Դարայանը... բայց այս մասին մենք, բավականին մանրամասն, արդեն պատմել ենք վերևում, պ. Մարուքեի հետ քաղաքային այգում տեղի ունեցած այն անպատվաբեր դեպքը նկարագրելիս: 
Բայց հիմա, երբ տենդոտ գործունեություն էր սկսել, հանձինս Մազութի Համոյի և ընկ. Վառոդյանի, Տեղական Կոմիտեն — ի՞նչ, ի՞նչ մխիթարանք կարող էին պատճառել այդ թշվառ սանիկի, մեղմ ասած՝ տղայական արարքները Արամ Անտոնիչին՝ նրա քեռուն, «հոգեհորը»: 
Նա, Կարո Դարայանը, հասկանո՞ւմ եք համարձակվում էր ինչ-որ փայտիկներ խրել «Ընկերության» անիվը, — այդ ողորմելի ճիճուն, այդ «Կարո Փարայանը»: 
Դարայանի անվան սկզբնատառը այդպիսի մի երկմիտ կերպարանափոխության ենթարկողը նույն անձնավորությոնն էր, էլի, նույն ընկ. Վառոդյանը– որ առանձին մի շնորհք, մի ՜փոքրիկ թուլություն ուներ դեպի նման, այո, «երկմիտ» հանաքները, նա չէ՞ր, նա չէ՞ր միթե, որ «Գ» — ի էր վերածել պ. Մարուքեի պատմական ազգանվան սկզբնատառը՝ «Գրաստամատի» փոխելով արքայական «Դրաստամատը». նա՛, նա էր էլի: 
Ինչպես առիթ ունեցանք վերևում հիշելու — գավառացի չնչին վարժապետից արդեն «անձնավորության» դարձած այդ ընկ. Վառոդյանը...
Երեկոյան ժամը դեռևս ութ և կեսին լիքն էր, ծայրեիծայր լիքն էր արդեն ամառային ակումբի դահլիճն այդ երեկո:

Առաջին շարքի նստարանները բռնված էին արդեն քաղաքի վերին, այո՝ ամենավերին խավերով: 
Այդպիսի հասարակություն շատ սակավ էր հավաքվում, տարենը մի երկու անգամ հազիվ էր հավաքվում քաղաքի ակումբներում: 
Բայց, ասենք, քաղաքի ակումբներում (Նաիրյան այդ քաղաքը բացի ամառային ակումբից ուներ. և ձմեռայինը) — երբեք էլ չէր հավաքվում նման հասարակություն, նման հասարակություն, լինում էր, որ տարին մի անգամ, և այն էլ Մազութի Համոյի բնակարանում, հավաքվում էր, այո, նրա անզուգական դստեր՝ Սևաչյա Պրիմադոննայի ծննդյան օրը, երբ ներկա էր լինում ինքը գավառապետը և համարյա թե քաղաքի ամբողջ «վերին խավը», ընտրովի հասարակությունը: 
Այդ օրերին, իհարկե, տեղ չունեին նրա, Մազութի Համոյի, ընտանեկան սեղանի շուրջը Կինտաուրի Սիմոնը և վարսավիր վասիլը, որոնք ներկա էին հիմա ակումբի դահլիճում, ընկ. Վառոդյանն անգամ չէր համարձակվի գլուխը ներս խոթելու Համո Համբարձումովիչի բնակարանն այդ բացառիկ օրերին, թեկուզ հետագայում, նկարագրածս դեպքերից հետո, ընկ. Վառոդյանը ևս սկսել էր տեղ ունենալ Մազութի Համոյի սեղանի շուրջն այդ բացառիկ օրերին և նույնիսկ, երևակայո՞ւմ եք` ասում են, բժիշկ Սերգե Կասպարիչից, երևի, օրինակ վերցնելով, սովորել էր համբուրել Սևաչյա Պրիմադոննայի ձեռքը վերջինիս շնորհավորելիս. — չափից, այո, չափից արդեն անցնել էր սկսել այդ «սատկած վարժապետը» վերջին Ժամանակներում...
Երեկոյան, ինչպես ասացինք, ինը չկար, երբ արդեն նըստած էին, առաջին շարքում նստած էին արդեն — Գեներալ Ալոշը, քաղաքի պարետը՝ բարձրահասակ մի սպա, որ վերջին Ժամանակներս մի առանձին ուշադրության էր սկսել արժանանալ Համո Համբարձումովիչի դստեր — Սևաչյա Պրիմադոննայի կողմից,— բժիշկը, Արամ Անտոնիչը՝ իրա կնոջ — Շիկահեր դդումի կողքին, Օսեփ Նարիմանովը, Հինգհարկանի Շենքի համարյա թե բոլոր աչքի ընկնող պաշտոնյաները — ո՞րը թվեմ: 
Սպասում էին Գավառապետին և կնոջը, որոնց բերելու համար անձամբ, Սևաչյա Պրիմադոննայի ուղեկցությամբ, գնացել էր ինքը Մազութի Համոն: 
Այդտեղ էր նաև Անգինա Բարսեդովնան, Համո Համբարձումովիչի հարգելի ամուսինը, որին զբաղեցնում էր, Մազութի Համոյի բացակայության պատճառով, պարետը՝ բարձրահասակ սպան, անտարբեր չէր, այո, ասում էին չար լեզուները, վերջին ժամանակներում դեպի այդ բարձրահասակ երիտասարդը Անգինա Բարսեղովնան, որը, իր հերթին, հատուկ ուշադրության էր սկսել արժանանալ, չնայած իր պատկառելի տարիքին, սպայի կողմից: 
«Ձվածեղի սիրուն՝ թավի պոչը կլիզե» — ահա վարսավիր Վասիլի չարամիտ կարծիքն այդ նուրբ հանգամանքի մասին, չա՜ր, չա՜՜ր, օձի լեզու ուներ այդ «ուշաղբազ պերպերը» — ինչպես բնորոշում էր նրան, վարսավիր Վասիլին, ղահվեճի Սեթոն:

Ո՞վ, ո՞վ ասես, որ չէր եկել, Գեներալ-պրոֆեսորին լսելու ցանկությամբ, այդ երեկո, նույնիսկ Բարսեղ Աբգարիչը, թվաբանության ուսուցիչը, որ թոքերի պատճառով բավականին «ծույլ էր հասարակության մեջ երևալու խնդրում — նա ևս, նրա կինը՝ «ճուտը», կնոջ ընկերուհին՝ Վառյա հոգյակը — բոլորը կային, բոլորն էլ, անխտիր, վերին խավից: 
Նրանց մեջ էին, խառնված նրանց` նստել էին դահլիճի միջին կարգերում — Հաջի Օնիկ էֆենդի Մանուկոֆը, պ. Աբոմարշը, տեր Հուսիկ քահանան — Խաչագողը, — և նույնիսկ, թեկուզ արդեն մուտքին բավականին մոտիկ, բայց և այնպես այդ բարձր հասարակությունից ոչ այնքան էլ հեռու — բազմել էին... ծխականի վարժապետ-վարժուհիները. — Բյուզանդ Վարդերեսյանը, հայերենի դասատուն, որ աշակերտել էր Մանուկ Աբեղյանին և պարծենում էր դրանով, — օր. Վարդուհի Զատիկյանը, որ չէր կարող «տանել օր. Նվարդին. — նո՛ւյն այդ օր. Նվարդ Լուսպարոնյանը՝ «մազը կտրածը» — պ. Աշոտի կողքին, այն ճեմարանավարտ պ. Աշոտի, որ արդեն սկսել էր, դեպքերի բերումից ավելի ևս ոգևորվելով, «Նաիրյան լեզվի պրոպագանդը ոուսախոս երիտասարդների շրջանում» և արդեն իսկ ուներ, մանավանդ վերջերս, բավականին հաջողություն: 
Սրանց հետ խառն և սրանցից հետո — դահլիճը ծայրեիծայր լցրած տեղավորվել էին արդեն այլևայլ հասարակ քաղաքացիներ, ինչպես մանր խանութպաններից շատերը՝ Կարապետյանը, Հովհաննիսյանը, Պողոսյանը, Պողոսյան երկրորդը, Կարապետյան երրորդը, — ուսանողներ, աշակերտներ, ճեմարանցիներ (վերջիններս ուսանողների և աշակերտների մեջտեղ գտնվող մի ուրույն կատեգորիա էին կազմում Նաիրյան այդ քաղաքում — ինչպես, երևի, և բոլոր քաղաքներում, — և հատուկ ատելության էին ենթակա ռուսական դպրոցների սաների կողմից, դեպի որոնք իրենք ևս առիթ չէին կորցնում իրենց ծայրահեղ զզվանքը հայտնելու) — մի խոսքով՝ մարդ չկար, որ այնտեղ չլիներ, պակասում էին, թերևս, Մեռելի Ենոքը և Քոռ Արութը միայն, բայց նրանք էլ դե, երևի դեռ զբաղված էին իրենց եռանդուն առևտրով — վակզալի մեյդանում:

Ժամը իննից հինգ րոպե պակաս դահլիճը, որպես ծփան մի արտ, ծփաց ու օրորվեց, բոլորը շուռ տվեցին գլուխները դեպի մուտքը, արդեն մտնում էին, զուգված ու շողշողուն, գավառապետը, նրա կինը՝ Ագրիպպինա Վլադիսլավովնան, Սևաչյա Պրիմադոննան և Մազութի Համոն... 
Մինչև նշանակված տեղերն ուղեկցեց նրանց, հասարակության հիասարսուռ հայացքների ներքո, Մազութի Համոն և դուրս եկավ նորից դահլիճից, չգիտեմ թե ինչու՝ նորից անհետացավ...
Ժամը ճիշտ իննին վարագույրը բացվեց: 
Բեմը դատարկ էր` ոչ ոք չկար: 
Նույն թղթախաղի սեղանը, բայց այս անգամ արդեն կարմիր մահուդով ծածկած, դրված էր բեմի մեջտեղում, մոտը երկու աթոռ, իսկ բեմի աջ կողմը — նույն ամբիոնանման հարմարությունն էր, որի կողքին կանգնած բանախոսում էր, չորս ժամ առաջ, Մազութի Համոն: 
Եվ ահա, վարագույրը բացվելուց անմիջապես հետո, ձախ կողմից երևացին՝ Մազութի Համոն — Գեներալ-պրոֆեսորի թևը բռնած... «Ա՜հ» — հառաչեց դահլիճը հիացքից ու ահից, ծափահարությո՞ւն էր, չգիտեմ, թե Բերդը պայթեց... 
Չտեսնված, այո, աներևակայելի օվացիա էր, որին արժանացան Գեներալ– պրոֆեսորը և Մազութի Համոն: 
Եվ ահա — թռավ, Գեներալ-պրոֆեսորի ոտքերի մոտ ընկավ թարմ ծաղիկների փարթամ մի փունջ. Սևաչյա Պրիմադոննան էր, որ դեպի պրոֆեսորը նետեց ծաղիկների այդ փունջը իր նազելի ձեռքով, վերցրեց, վերցրեց դստեր գցած փունջը Մազութի Համոն և, խոնարհ գլուխ տալով, մատուցեց թանկագին հյուրին: 
— Այսպիսի ահա չտեսնված մի փառքի արժանացավ Գեներալ–պրոֆեսորը դեռ բանախոսությունը չսկսած: 
Եվ դղրդում էր դահլիճը հախուռն ծափահարությունից, որին, գլխի «տազը» սոխակափայլ պսպղացնելով, պատասխանում էր Գեներալ պրոֆեսորը խորապես հուզված: 
Գեներալ-պրոֆեսորին երկու հակիրճ խոսքերով հասարակությանը ներկայացնելուց հետո — մոտեցավ, նստեց նախագահական աթոռին Մազութի Համոն՝ ձեռքը զանգին և աչքը, ծուռ, դեպի նստարանների առաջին շարքը հառած, դեպի Անգինա Բարսեղովնայի լիքը թևը, որ հպվել էր, երկնային մի անմեղությամբ, բարձրահասակ սպայի մահուդե թևին: 
«Ծընգ–ծընգ-ծընգ» — հնչեց Մազութի Համոյի-նախագահի զանգը. ծափահարությունը դադարեց, դահլիճը պապանձվեց՝ ուշադրություն կտրեց: 
Բայց հենց այդ վայրկյանին պատահեց մի փոքրիկ թյուրիմացություն, որի վրա թեկուզ ուշադրություն չկարողացան դարձնել առաջին կարգերը, բայց դռան մոտ նստածները նկատեցին և հաջորդ օրը քաղաքում ամենայն մանրամասնությամբ պատմում էին իրար: 
Դեպքը, կամ թյուրիմացությունը ոչինչ, առանձնապես, չէր ներկայացնում իրենից. նրա կատարման ընթացքում, առանց այն նկատելու, սկսել էր արդեն Գեներալ-պրոֆեսորը իր հետաքրքիր բանախոսությունը, բայց և այնպես թեր և դեմ զրույցների բավականին նյութ տվեց այդ «դեպքը» հետագայում, նույնիսկ գրված գտան հետագայում, Հինգհարկանի Շենքի «մութ սենյակում», ընկ. Վառոդյանի պատվի հետ ինչ-որ առնչություն ունեցող հետաքրքիր գրություններ՝ այդ «դեպքին» վերաբերյալ... բայց այդ մասին հետո: 
Բանն այն է, որ վարագույրը բացվելուց անմիջապես հետո, երբ դահլիճը թնդում էր ծափահարությունից, դահլիճի դուռը, որ փակվել էր արդեն, բացվեց և մտան, կամացուկ, այնպես որ դռան մոտ նստածներից մի երկուսը միայն նկատեցին նրանց–Կարո Դարայանը և պ. Մարուքեն: 
Ոչինչ չկար տարօրինակ, ոչ ոք էլ, ինչպես ասացինք, համարյա թե ուշադրություն չդարձրեց այդ սովորական հանգամանքի վրա. բայց նրանց մտնելուց անմիջապես հետո, նույնպես համարյա թե աննկատելի, ներս մտավ նրանց ետևից անծանոթ մի անձնավորություն և առաջարկեց նրանց, այդ անծանոթ անձնավորությունն առաջարկեց պ. Մաբուքեին և Կարո Դարայանին «մի վայրկյանով հետևել իրեն՝ դուրս գալ դահլինից»: 
Թե ի՞նչ էր պատճառը, որ առանց բողոքելու հետևեցին նրան, թե ինչո՞ւ նույնիսկ չբողոքեցին նրանք, Կարո Դարայանը և պ. Մարուքեն — դժվար է ասել, բայց փաստը մնում է փաստ, որ դահլիճից դուրս գալուց հետո ևս այնպես պատահեց, որ, առաջ ընկած, քայլեց դեպի քաղաք անծանոթ անձնավորությունը և, — մինչ արդեն, ոգևորված, Նաիրյան հնագույն պատմության հնագույն դրվագներն էր վեր հանում ակումբի դահլիճում Գեներալ-պրոֆեսորը, — թոկով կապածների նման այդ նույն վայրկյանին հետևում էին անծանոթ անձնավորությանը, հլու գնում էին նրա ետևից Կարո Դարայանը և պ. Մարուքեն: 
Գնում էին — այո՛, այդ նրանք հասկացել էին արդեն — անծանոթ անձնավորության ետևից «Մութ տեղն» էին գնամ Կարո Դարայանը և պ, Մարուքեն...
Ընկ. Վառոդյանը գտնվում էր այդ պահուն Համո Համբարձումովիչի բնակարանում: 
Նրա վրա պարտականություն էր դրված պատրաստություն տեսնել «բանկետի» համար, դասախոսությունից հետո ընթրիքի պիտի հրավիրվեր Գեներալ-պրոֆեսորը Մազաթի Համոյի բնակարանում: 
Եվ ահա, իր պարտականությունները լիովին իմացող հեղափոխականի նման — տենդոտ, պատրաստություններ էր տեսնում, միանգամայն գիտակցելով գործի մեծագույն նշանակությունը Նաիրյան ցեղի ապագայի համար՝ Մազութի Համոյի պալատ-բնակարանում ընկ. Վառոդյանը:

Հենց այդ ապագայի մասին, Նաիրյան ցեղի պայծառ ապագայի մասին էր խոսում այդ նույն վայրկյանին ակումբի դահլիճում Գեներալ-պրոֆեսորը: 
Թափվում էին, այո, հեղեղանման հոսում էին վարդագույն խոստումները դեպի երջանկացած սրտերը հանդիսականների. — Գեներալ-պրոֆեսորի սոխանման գանգից, ուղեղից ելնելով՝ բացվում էր, պայծառ ու լուսավոր, Նաիրյան ապագան: 
Եվ այդ պայծառ ապագայի հոսող ջերմությունից հալչում էր սիրտը Անգինա Բարսեղովնայի. — Նաիրյան պայծառ ապագան էլեկտրական բորբ հոսանքի նման լցվելով սիրտը Անգինա Բարսեղովնայի՝ անցնում էր այնտեղից դեպի մահուդե թևը քաղաքի պարետի: 
Ու նույն այդ լուսավոր, նույն այդ նաիրյան պայծառ ապագայի փայլից բոցկլտուն, նայում էին հրացայտ, նայում էին, այո՛, գալիք օրերի հույսերով շողշողուն — նախագահական աթոռի բարձունքից նայում էին Անգինա Բարսեղովնայի և բարձրահասակ սպայի մեղմ հպված թևերին մեծախոհ աչքերը Մագութի Համոյի:

Վաղո՜ւց, վաղո՜ւց արդեն առավոտյան սովորական ժամերին, ինչպես այդ անում էր նա առաջ — վարսավիր Վասիլի վարսավիրանոցը ոտք չէր դնում այլևս պ. Մարուքեն. դպրոց մտնելուց զրկվելով` զրկվել էր նաև վարսավիրանոց մտնելու սովորությունից պ. Դրաստամատը: 
Կարո Դարայանի Մոսկվայից բերած բավականին «բութ» ածելին քերում էր արդեն պ. Մարուքեի այտերն ու կզակը, և, հարկավոր է ասել, որ պ. Մարուքեն վաղուց արդեն չէր վայելում այն խոնարհ հարգանքը, որպիսին տածում էր վարսավիր Վասիլը դեպի նա առաջ: 
Այնպես որ, թող ամենևին զարմանալի չթվա, որ այդ առավոտ, երբ, մոտավորապես ժամը 11-ին, դուրս եկան Կարո Դարայանը և պ. Մարուքեն «Դառնության կենտրոնից» և, տուն վերադառնալով, անցնում էին արդեն վարսավիրանոցի մոտից — «Անուշնե՛ր» — հեգնախառն ասաց վարսավիր Վասիլը պ. Մարուքեին — և դա ծա՜ղր էր, ծա՜ղր էր, չարախինդ ակնարկ էր պ. Մարուքեի հասցեին: 
Եվ պ. Մարուքեն, իհարկե, հասկացավ վարսավիր Վասիլի այդ հեգնանքը. պ. Մարուքեն հասկացավ, բայց լռեց: 
Դառնության, այ՜ո, դառնության ու անակնկալի մի առավոտ էր այդ առավոտը պ. Մարուքեի և, մասամբ էլ, իհարկե, Կարո Դարայանի համար: 
Դեռ չէին անցել նրանք վարսավիր Վասիլի վարսավիրանոցից, երբ դեմից բուսնեց, ուրիշ մի աշխարքից անսպասելի ընկած հրաշքի նման դեմ ելավ նրանց... երևակայո՞ւմ եք՝ Մարանկոզ Նշանը, ա՛յն Նշան Մարանկոզյանը, որ «որսորդական ապրանքների» խանութ ուներ
առաջ Ալեքսանդրյան փողոցում, բայց, մի գեղեցիկ օր, փակեց իր խանութը և «Պուլկարիա» գնաց «զանազան գործերով»: 
Ընթերցողը, անշուշտ, հիշում է սույն այս վեպիս առաջին մասից, թե, իրոք, ինչո՞ւ փակեց խանութը Մարանկոզ նշանը. խայտառակ փախուստ էր դա իրոք և ուրիշ ոչինչ, խայտառակ փախուստ ու չեզոքացում, որ հետևանք էր, ինչպես գիտենք, Մազութի Համոյի հզոր ազդեցության, որից նա, այդ խղճուկ վանեցին, ձգտում էր խլել «Նաիրյան գործերի ղեկավարության» առաջնությունը: 
Եվ նա հիմա, իր այդ խայտառակ անկման ու փախուստից հետո, վերադարձել էր ահա Նաիրյան այդ քաղաքը և այն էլ — զինված ու փափախավոր... 
Հետն էլ երեքը չորսը՝ երեքը, չորսն էլ իրա, Մարանկոզ Նշանի նման, զինված ու փափախավոր:

«Ծանոթացե՛ք» — ասաց նշան Մարանկոզյանը պ. Մարուքեին մի լավ համբուրելուց հետո. — «Պուլկարահայ ուսանող, այժմ կամավոր — Հրանտ Կյուլպենկյան, նույնը՝ Օնիկ Ուզունպաճաղյան. — ասիկա մեր «Պուլկարացին է» — ցույց տվեց, խորհրդավոր ժպիտը դեմքին, երրորդ փափախավորին Նշան Մարանկոզյանը և ապա — «աս ալ մեր ընկ. Թափառականը» — վերջացրեց այնպիսի մի շեշտով Մարանկոզ Նշանը, որ նույնիսկ Կարո Դարայանը, որ չէր ճանաչում ոչ միայն դրանց, այլև իրան` Մարանկոզ Նշանին — աչքերը հառեց ընկ. Թափառականի դեմքին: 
Այդ դեմքը, ի դեպս, շատ քիչ էր նման թափառականի դեմքի. սափրված, կոկ, ավելի շուտ սալոնային յակեյի դեմք էր դա, քան հեղափոխական թափառականի: 
Թող չվիրավորվի ընկ. Թափառականի պայծառ հիշատակը իմ այս վերջին համեմատությունից, քանի որ դրանով ես ոչ թե նրա ներքինը, այլ արտաքինը միայն նկարել կամեցա, ներելի են նման միջոցները գրչի մշակներին, որոնք ոչ ներկ ունեն և ոչ էլ ածուխ իրենց տրամադրության ներքո, այլ միայն բառեր, որոնց տասնյակները չեն կարող, իհարկե, ընթերցողի աչքին ասել այն, ինչ որ վրձինի մի շարժումը կասեր, ածուխի մի գիծը: 
Երջանիկ են, բյուր անգամ երջանիկ են այս տեսակետից քանդակագործները, նկարիչները կամ նույնիսկ հասարակ լուսանկարիչները, սիրելի ընթերցո՜ղ, որովհետև շատ հաճախ պատահում են դեմքեր, որոնք բաց են ինչպես գիրքը` նայի՜ր ու կարդա, ինչպես գիրքը, այո՛, վերցրո՛ւ ու կարդա՛: 
Այդ դեմքերից էր ահա և ընկ. Թափառականինը. ընկ. Թափառականի դեմքը հարկավոր էր տեսնել: 
Վայել էր այդ դեմքին Եվրոպական ծղոտե գլխարկը, նուրբ «պանաման»՝ սպիտակ ու լայնեզր, բայց ծածկել էր այդ դեմքը — ահռելի մի փափախ, իսկ կողքից կախել էր ընկ. Թափառականը պատկառելի մի զենք, որը հետագայում խորհրդանիշը դարձավ ամբողջ մի «պետական կազմակերպության»: 
Չէ՛ր, հազար ու բյուր անգամ — չէ՛ր սազում այդ զենքը ընկ. Թափառականին, բայց ընկ. Թափառականը, ինչպես նա ցույց տվեց այդ հետագայում, արժանի էր, այո՛, այդ զենքը կրելուն: 
Ծանոթացավ, իր հերթին պ. Մարուքեի կողմից ներկայացվելով նրանց, Մարանկոզ նշանին ու խմբին, և՜ Կարո Դարայանը. հետո նրանք բաժանվեցին: 
«Ովքե՞ր են դրանք» — հարցրեց Կարո Դարայանը, երբ մտնում էին արդեն պ. Մարուքեի բնակարանը: 
— «Նացիոնալ-դեմոկրատներ» — պատասխանեց պ. Մարուքեն տեղյակ անձնավորության անփութությամբ և հետո պատկերավոր ոճով պ. Մարուքեն բացատրեց, որ դրանք Նաիրյան հասարակական կյանքի դաշնամուրի վրա «Ընկերության» դաշնակներին հակադրելով՝ նվագում են իրենց հնչակները: 
Հետո նրանք մտան պ. Մարուքեի սենյակը:

Սենյակում սպասում էր նրանց, վեպիս առաջին մասից մեզ արդեն հայտնի` երկրորդ ծխականի վարժուհի օր. Սաթոն: 
Դա այն «պսակի չարժանացած» օր. Սաթոն էր, որ, մեզ արդեն հայտնի պատճառով, հնարավորություն չէր ունեցել վերջացնելու գիմնազը. ինչպես արդեն գիտենք` այս տխուր հանգամանքում մեղավոր էին նրանք — Օսեփ Նարիմանովը և Գեներալ Ալոշը: 
Բայց արդեն անցած, մոռացված պատմություն էր այդ. այժմ «պսակի չարժանացած» օր. Սաթոն փաստապես արժանացել էր, թեկուզ ո՛չ պաշտոնական, բայց և այնպես «պսակի». անտարբեր չէր, ասում էին, դեպի պ. Մարուքեն օր. Սաթոն, և պ. Մարուքեն էլ, մանավանդ դպրոցից հեռանալուց հետո, չէր խուսափում նրա, օր. Սաթոյի, քնքուշ վերաբերմունքից: 
Շա՜տ-շա՜տ էր տառապել այդ գիշեր պ. Մարուքեի անկողնի վրա ընկած, մինչև առավոտ, մինչև նրա գալը, օր. Սաթոն, բայց, տարօրինակն այն է, որ, պ. Մարուքեի վերադառնալուց հետո, քիչ էին նման սիրային զրույցների օր. Սաթոյի զրույցները, նա նույնիսկ չհարձակվեց, չփաթաթվեց սիրած ասպետի պարանոցին, չհամբուրեց նրան: 
Այլ... քա՜հ-քա՜հ ծիծաղեց օր. Սաթոն, երբ մտան պ. Մարուքեն և Կարո Դարայանը. շնորհավորեց նրանց «հարսանիքը» — և ապա, արագ-արագ, սկսեց խոսել... ընկերության մասին:

«Ընկերությունը», ասում էր օր. Սաթոն, վաղուց արդեն սկսել է գործել: 
Արդեն ընկ. Վառոդյանը ամեն օր առավոտյան տասից «կամավորներ» էր գրում մոմավաճառքի խանութում: 
Արդեն պատմում էր, շշուկով պատմում էր արդեն ընկ. Վառոդյանը մոմավաճառքի խանութը մտնողներին — բարձրագույն ինստանցիաներից տրված խոստոուների մասին հետաքրքիր նորություններ: 
Եվ արդեն, հայտնի նկատառումներով, «Մանր Վարկի Ընկերություն» էր կազմակերպում Համո Համբարձումովիչը — Մազութի Համոն: 
Վերջինս, մանավանդ, զբաղված էր տենդային գործունեությամբ: 
Անձամբ եղել էր կենտրոնում և նահանգապետից թույլտվություն էր ստացել «Մանր վարկի Ընկերություն» կազմակերպելու, որով, ինչպես ասել էր հիմնադիրների ժողովին ինքը Մազութի Համոն — նախագահը ձգտում ունեին օգնության հասնել շրջանի գյուղացիներին, մանավանդ գյուղացիներին: 
Այդ գործը գլուխ բերելում մեծ աջակցություն էր ցույց տվել նրան, Մազութի Համոյին, գավառապետը. նա դրել էր, այո, Մազութի Համոյի` նահանգապետին ուղղված խնդրագրի վրա — «Արգելքներ չեմ գտնում» — կտրուկ մակագրությունը: 
Իսկ, որ ամենագլխավորն է — շարժվել էր արդեն, իր անհայտ տեղում, կենտրոնասարդը. իր անհայտ անկյունից պարզել էր ցանցերն արդեն աշխարհից աշխարհ: 
Պարզել էր — Վան, Բիթլիս, Բուքրեշ, Նյու-Յորք. ստացել էր «համաձայնություն»: 
Եվ գալիս էին արդեն, հավաքվում էին արդեն սահմանամոտ վայրերում — «ազդեցիկ անունները»: 
Ազդեցիկ անունները բերում էին հետները փափախավոր խմբեր... նույնիսկ այդ ծիծաղելի ընկ. Մարանկոզյանը, ասում էր օր, Սաթոն, վերադարձել է արդեն, բերել է հետը — փափախավոր մարդիկ. ուզում է շուտով ճակատ մեկնել ընկ. Թափառականի խմբապետությամբ: 
«Իսկ մե՞նք» — հարց տվեց, վերջապես, Սաթոն, այդ «պսակի չարժանացածը» հուզված — «Ինչո՞ւ չենք աշխատում...»: 
Պ. Մարուքեն և Կարո Դարայանը նայեցին իրար, տխուր մի հարցական կար, մութ մի հարցական նրանց հայացքներում: 
Իսկ Կարո Դարայանի աչքերում բացի հարցականից — և հեգնախառն ժպիտ: 
Օր. Սաթոն, դե, ոգևորվում էր, երիտասարդ արյունն էր հուզվողը:

«Երկու օրից ես մեկնում եմ բանակ» — հայտնեց Կարո Դարայանը. հենց այդ նպատակով էր մայրենի քաղաքը եկել նա, — որպես զորակոչի ենթակա՝ նա «կանչվում» էր իր ծննդավայրում:

Երկու օրից հետո Կարո Դարայանը մեկնեց բանակ: 
Անցավ երկու, երեք, չորս օր, անցավ մի շաբաթ, ոչինչ նոր չպատահեց քաղաքում, բացի, թերևս, նրանից, որ կիրակի, պատարագից առաջ, մի ոգեշունչ քարոզ, մի, եթե կարելի է այսպես ասել հայրենաշունչ կոչ կարդաց ս. Աստվածածին եկեղեցու ամբիոնից տեր Հուսիկ քահանան — Խաչագողը: 
Հիշեց՝ հիշեցրեց իր հոտին տեր Հուսիկ քահանան այն խորհրդավոր ու նշանակալից «անցքերը», որ, ինչպես գիտենք, գոյություն ունեին Բերդի, Առաքելոց եկեղեցու և Վարդանի կամուջի մեջ: 
Խորամանկ, հանճարեղ են եղել նաիրցի արքաները, ասաց տեր Հուսիկ քահանան նրանք իմացել են կապել հոգևորն ու մարմնավորը, սուրը և խաչը, կրոնն ու ռազմական կորովը: 
Խորամանկ, հանճարեղ են եղել նրանք, բայց, դժբախտաբար, եսական ու անմիաբան, և այդ էր, որ կործանեց երկիրը հնամյա — հազարամյա Նաիրին: 
Ստոր, նենգ, եսական դավաճանությունն է եղել մեզ կործանողը. անձնամոլ Վասակներն են եղել մեր տունը քանդողը — ասաց, անարգանքի փրփուրը շրթունքներին, տեր Հուսիկ քահանան — Խաչագողը: 
Բայց հիշե, թող հիշե իր սիրելի հոտը Վարդան Մամիկոնյանի և Սահակ Պարթևի պայծառ անունները — և թող խրատվի, ոգևորվի և գոտեպնդվի: 
Լավ է մարդը պատվով ընկնի պատերազմի դաշտում իր սրբազան կրոնի և հայրենիքի համար, քան քարշ տա անասնական գերություն, ինչպիսին քարշ ենք տալիս մենք հինգ դարից ավելի: 
Բայց ահա հասել է նորից վայրկյանը վերածնության և դեպի նո՜ր Ավարայր, նո՜ր Վարդանանց պատերազմ է կանչում իր բոլոր ազնիվ զավակներին մեր տառապյալ հայրենիքը: 
Կանչում է այսօր նորից, կանչում է վերջին անգամ, հեծության զնդաններից, դարերով անարգված, դարերով ոտնահարված Նաիրյան ոգին: 
Կանչում է կիսավեր վանքերից, պապենական սրբավայրերից, նահատակների մամռաբույր շիրիմներից կանչում է ձեզ վերստին բարբարոսների անարգ ոտքերով ոտնակոխ արված ձեր հայրերի կրոնը, ձե՛ր պապերի հավատքը, ձեր հայրենիքի փառքը: 
Կանչում է ձե՛զ, արիներ ու պարմանիներ, ձեզ, որ չեք մոռացել դեռ ձեր սուրբ կրոնը և հայրենիքի փառքը. կանչում է քե՛զ, հասարակ ժողովուրդ, որ չունես մեծատունների շահասեր սիրտը, որ ինքդ միայն պատրաստ ես եղել միշտ կրելու ամենայն զոհողություն՝ հանուն կրոնի և հայրենյաց: 
Թող օրինակ չծառայե այդ գոռոզ մեծատունների անձնասեր ու եսական օրինակը իմ սիրելի հոտին, քանի որ նրանք չէ՛, որ պիտի ժառանգեն երկնքի արքայությունը:

— Եվ նրանք չէ, այո՛, սիրելի ժողովուրդ, որ պիտի ժառանգեն երկրի արքայությունը, ազատագրված հայրենիքը, որովհետև դո՛ւ, դո՛ւ պետք է վարես, ցանես ու վայելես նրա կենսատու բարիքները և ո՛չ թե այդ եսական մեծամիտները, որ փտում են զեխության գարշահոտ մահիճներում, որ ուտում փռի անաղ հացը՝ թոնրի անուշաբույր լավաշի փոխարեն: 
— Այսպե՛ս ահա խարազանեց իր այդ նշանավոր քարոզում քաղաքի մեծատուններին, այսինքն Լորիս-Մելիքյանի խանութպաններին, տեր Հուսիկ քահանա — Խաչագողը, և նա, իհարկե, իրավունք ուներ, դրանցից և ո՛չ մեկը եկեղեցում չկար, դրանցից և ո՛չ մեկը մի սև «խաչհամբույր» գցած չուներ դեռևս ս. Աստվածածնի գանձատուփը: 
— Հասարակ Ժողովուրդն էր կազմում նրա «հոտը», և նա փառաբանեց նրան իր նշանավոր այդ քարոզում, դիմեց նրա սրտին, որ անմեղ է, որպես Աստուծո գառը, և մաքուր է, որպես աղավնի: 
Եվ այդ «սրտով անմեղներին» ահա, և — ես կասեի՝ ո՛չ միայն «հոգով» աղքատներին, որոնք, տեր Հուսիկի կարծիքով, ժառանգեին պիտի երկնքի արքայությունը — կանչեց, կանչեց նրանց դեպի նոր Ավարայր տեր Հուսիկը: 
Եվ ի՞նչ, կոչը շատ ավելի խորունկ, շատ ավելի իրական արձագանք գտավ ունկնդիրների սրտում, քան, ասենք, հենց իրա՝ Մազութի Համոյի այն պատմական կոչը քաղաքային այգում, բավականին թվով արհեստավորներ և քաղաքի ծայրամասում ապրող կիսագյուղացիներ հաջորդ օրը «գրվեցին» մոմավաճառքի խանութում, այնպես որ՝ «Կեցցե Խաչագողը», մտածեց ինքն իրեն դրանց ցուցակագրող ընկ. Վառոդյանը: 
Թեկուզ, իհարկե, որոշ հիմք պիտի որ ունենային նաև այն կարծիքները, որ այդ «ցուցակագրվելը» մի կողմից, անշուշտ, հետևանք լինելով տեր Հուսիկ քահանա — Խաչագողի քարոզի ազդեցության, մյուս կողմից, անշուշտ, պայմանավորվում էր նաև նրանով, որ «գրվողներից» շատերն այսօր — վաղը, միևնույնն է, զորակոչի պիտի ենթարկվեին Հինգհարկանի Շենքի կողմից, այնպես որ նրանք, որպես պարտաճանաչ նաիրցիներ, գերդասել էին «Նաիրյան շտաբը»: 
— Եվ ապա՝ կամավոր գրվելով նրանք ազատվում էին «կարմիր վագոնների» սարսափից, այնպես որ, դրվելուց հետո, նրանք սրտի ամենայն հանգստությամբ սկսեցին սպասել, ինչպես իրենք էին ասում՝ «խմբի գալուն»:

«Խմբի գալուն» սակայն, միայն թե ավելի քան անհամբեր, սպասում էին, մանավանդ, — ընկ. Վառոդյանը և Մազութի Համոն: 
Եվ, թեկուզ ոչ, իհարկե, նման անհամբերությամբ, բայց և այնպես բավականին բուռն, սրտառուչ հետաքրքրությամբ, սպասում էր, այո՛, ամբողջ քաղաքը, պիտի գար. Երկու երեք օրից Նաիրյան այդ քաղաքը պիտի ժամաներ «Նաիրյան առաջին զորքը»: 
Հայտնի խմբապետի առաջնորդությամբ, վերցնելով հետը տեղական կամավորներին, ճակատ պիտի մեկներ Նաիրյան առաջին խումբը մոտակա օրերում:

Եվ ահա — «Խումբը» քաղաք ժամանելուց երկու օր առաջ, քաղաքում «ժողովրդական ժողովարարության» սկսեցին, Գեներալ Ալոշի և — երևակայո՞ւմ եք՝ Համո Համբարձումովիչի ամուսին՝ Անգինա Բարսեղովնայի գլխավորությամբ, — «խմբի» օգտին: 
ժողովարարությանը մասնակցում էր համարյա թե քաղաքի ամբողջ «վերին խավը», նույնիսկ գավառապետը, Մազութի Համոյի դստեր՝ Սևաչյա Պրիմադոննայի ընկերակցությամբ, մի քանի վայրկյանով երևացին, մտան ամենանշանավոր, օր. Հաջի Օնիկ էֆենդի Մանուկոֆի, պ. Աբոմարշի, Պարսկաստանցու և այլն — խանութները և ոչինչ, դժգոհ չմնացին: 
Հաջի Օնիկ էֆենդին նվիրեց սիրելի կամավորներին մի պարկ շաքար, իսկ Պարսկաստանցին — մի արկղ ծխախոտ և մեկ էլ «Լապշինի» լուցկի: 
Պ. Աբոմարշը ձեռնոցներ նվիրեց կամավորներին, ժղենտին — դեղորայք, եղբ. Բալասյանները, որ զբաղվում էին սապոնի առևտրով — սապոն, և այսպես շարունակ. — տվեց, ով ինչ որ ուներ, ով ինչից որ հարուստ էր, ինչպես ասում են... 
Բայց և այնպես հարկավոր է հիշատակել, որ ամենամեծ նվիրատուն — պ. Աբոմարշն էր, որ, ինչպես ասում էր հետո– «վառել էր», այսինքն վառվել, որովհետև տվել էր — մենք քանակը չշերտեցինք — տասներկու զույգ կաշվե ձեռնոցներ, իսկ դա ավելի շատ արժեր, քան Հաջու մի պարկ շաքարը, կամ եղբ. Բալասյանենց սապոնը: 
Բայց, շատ որոշ նախադասություններով, հայտնում էր հետագայում պ. Աբոմարշը, որ այդ նվերը նա արել է ոչ այնքան կամավորներին, որոնց, վերջ ի վերջո, «հերն էլ անիծած», — այլ... 
Սևաչյա Պրիմադոննային: 
— «Ծիծիկները ուտեմ» — ասել էր նրան այդ զրույցի ժամանակ վարսավիր Վասիլը. — «Իմ մաստերսկոս գար՝ էշից բերած էղնիմ, թե պատի հայլիս չտայի»: 
Ահա՛ թե ինչպիսի ահռելի, ինչպիսի հերոսական ոգևորություն էր առաջ բերել Նաիրյան այդ քաղաքում այդ «ժողովրդական ժողովարարությունը»: 
Ու տվել էին՝ որը փող, որն ապրանք, Կոլոպոտյանը բաժակներ էր տվել, Բոչկա Նիկոլայը — գինի, — մի խոսքով՝ ով ինչ որ ուներ — չէր խնայել: 
Ժողովարարությանը մասնակցել էր նաև տեր Հուսիկ քահանան, բայց նա շրջել էր, իր լուսարարի ուղեկցությամբ, արհեստավորների խանութները, քաղաքի ծայրամասերը — և մարդիկ հետագայում ինչ-որ առնչություն էին գտնում տեր Հուսիկ քահանայի Փայլուն կոշիկների և այդ օրվա «ժողովարարության» մեջ. բայց սա բամբասանք էր կարծեմ, սիրելի ընթերցող, որ առաջ էր եկել վարսավիր Վասիլի կողմից նրա անվանը կպցրած հայտնի ածականից — և չարժե այսպիսի չնչին ասեկոսեներով կասկածանքի ստվեր գցել տեր Հուսիկի նման ազգասեր քահանայի անբասիր քղամիդին:




 --------------------------------------- 


...Առավոտյան ժամը տասնմեկը կլիներ, երբ այնքան երազած կամավորական խումբը, առույգ ու առնական շարքերով, վերջապես մտավ քաղաք: 
Բայց նախքան նրա քաղաք մտնելը՝ դիմավորելու էին գնացել կայարան, Մազութի Համոյի և ընկ. Վառոդյանի գլխավորությամբ, ոգևորված նաիրցիները: 
Ո՞վ ասես, որ չէր գնացել կայարան հերոսներին դիմավորելու, այնտեղ էին Գեներալ Ալոշից սկսած — մինչև Մեռելի Ենոքը: 
Մեռելի Ենոքը, ասենք, ինչպես և Քոռ Արութը, ուզած-չուզած այնտեղ էին ու այնտեղ, այնինչ Կինտաուրի Սիմոնը, պ. Աբոմարշը, Հաջին, վարսավիր Վասիլը և մի շարք ուրիշներ «գործը կիսատ թողել — հատկապես գնացել էին «դիմավորելու» նպատակով: 
Ես էլ չեմ խոսում արհեստավորների և բոլոր «դրվածների» մասին, որոնք եկել էին «խումբը» տեսնելու: 
Ամենաանսիրտը Լորիս-Մելիքյանն էր. — նա, այդ չարչիների Փողոցը, համարյա թե ներկայացուցիչներ չուներ այդ օրը կայարանում, երևի չարչիներն ավելորդ էին համարել «գործից էլնելը», որովհետև միևնույնն է, խումբը ուզած-չուզած իրենց փողոցով պիտի անցներ, այնպես որ նրանք հնարավորություն ունեին հենց իրենց խանութների առաջից դիմավորելու նրանց, այդ աննման հերոսներին: 
Այնինչ, դրա փոխարեն կայարանում էր քաղաքի համարյա «ամբողջ ինտելիգենցիան» — ուսուցիչները, նաիրցի սպաները, ուսանողները, պաշտոնյաներից շատերը: 
Ներկա էին նաև մեծ թվով աշակերտներ, որ այդ օրը զոհել էին դասը (պարապմունքները, թեկուզ փոքր ուշացած, բայց արդեն սկսվել էին դպրոցներում) — հայրենիքի գործին, բայց վերջիններիս շարքերում կային և այնպիսիները, որոնք մտածում էին արդեն ո՛չ միայն «տասը», այլև իրենց կյանք՛ը զոհաբերել այդ սրբագույն նպատակին:

Գնացքը մոտենալուց դեռ հինգ րոպե առաջ, արդեն կանգնած էին պլատֆորմի վրա՝ Համո Համբարձամովիչը, ընկ. Վառոդյանը, բժիշկը, Օսեփ Նարիմանովը, Գեներալ Ալոշը և Կինտաուրի Սիմոնը. սա այն կազմակերպված խումբն էր, որ պաշտոնապես պիտի դիմավորեր կամավորական խմբին: 
Այդտեղ հենց, դրանց կողքին, արդեն պատրաստ կանգնած էր զինվորական երաժշտախումբը, որին արդեն պատվիրել էր ընկ. Վառոդյանը գնացքը մոտենալու վայրկյանին նվաղել Նաիրյան հիմնը՝ «Մեր Հայրենիքը»: 
Ամեն ինչ, մի խոսքով, մտածված էր և պատրաստված, որպեսզի որքան հնարավոր է սրտագին դիմավորեն խմբին — և ահա, վերոհիշյալ պատկառելի անձնավորությանց ետևը կենդանի մի պարիսպ կազմած աչքերը երկաթգծի հեռուն սրտատրոփ սպասում էին անհամբեր նաիրցիները գնացքի մոտենալուն: 
«Ուշացավ» — արդեն անհանգստանալով՝ ասաց Գեներալ Ալոշը Մազութի Համոյին այնպիսի մի տոնով, որ կարծես վերջինս լիներ ուշանալու պատճառը: 
Բայց հենց այդ վայրկյանին լսվեց շոգեկառքի ավետաբեր սուլոցը — և բոլորը հանկարծ շարժվեցին տեղերում, հրհրեցին իրար՝ հանգստանալու փոխարեն ավելի ևս անհանգստացան: 
Զինվորական երաժշտախումբը, ընկ. Վառոդյանի նշանով, հնչեցրեց Նաիրյան հիմնը գնացքը, դանդաղ, մոտեցավ կայարանին:

Դժվար է, սիրելի ընթերցող, իմ անզոր գրչով նկարագրել այն աներևակայելի ոգևորությունը, որով համակվեցին նաիրցիները պատմական այդ նշանավոր, այդ անկրկնելի վայրկյանին: 
Հազիվ էր երևացել առաջին փափախավոր գլուխը, երբ ամբողջ կայարանը թնդաց բացականչությունից, ամբողջ կայարանը կարծես հօդս ցնցեց: 
Իսկ երբ կանգնեց գնացքը և դուրս եկավ վագոնից խմբի ղեկավարը — Հայտնի Անունը, — երբ, հապշտապ, գլխարկները ձեռներին, դեմ վազեցին նրան Մազութի Համոն և ընկ. Վառոդյանը և Հայտնի Ասունը, ջերմագին փաթաթվելով, համբուրվեց՝ նախ Մազութի Համոյի և ապա... ընկ. Վառոդյանի հետ, — հասկանո՞ւմ եք՝ ընկ. Վառոդյանի — և այդ այն ժամանակ, երբ, խորին ակնածանքը դեմքերին՝ Հայտնի Անձնավորության ձեռքը սեղմելն էին երազում բժիշկը, Օսեփ Նարիմանովը և Գեներալ Ալոշը — էլ ես չեմ խոսում Կոշկակար Սիմոնի — Կլուբի մեյմունի մասին... 
Ասում եմ՝ երբ կատարվել սկսեցին այս շանթահարող, այս շշմեցնող բաները — հախուռն «ուռա»-ների ձայնը մինչև քաղաք հասավ, այնպես որ «եկան» — ասաց Կոլոպոտյանը գնորդին, և նրա դեմքին անգամ շողաց, երանավետ, Նաիրյան մի ժպիտ: 
Հետո դուրս եկավ խումբը և խմբապետի նաիրաբառ հրամանով՝ շարք կանգնեց կայարանի առաջ: 
Եվ ահա... 
Մազութի Համոն, էլի նույն անփոխարինելի Մազութի Համոն սկսեց ողջույնի ճառը: 
«Բարի գալուստ» — այսպես սկսեց իր ողջույնի խոսքը Մազութի Համոն. — «դուք տեղ ունեք» մեր գլխներին»: 
Եվ ապա խոսեց այն մեծագույն նշանակության մասին, որ պիտի ունենա անմոռանալի այդ մեծ օրը Նաիրյան կյանքում. — «Ազգային ամենամեծ, եկեղեցական տոների շարքը պիտի դասվի պատմական այդ օրը, և, Վարդանանց տոնի, Ծննդյան և Հարության տոների նման տոնե՛ պիտի այդ օրը ապագա Նաիրին: 
Տոնե պիտի ազա՛տ և անկա՛խ Նաիրին այնտեղ, սահմանի այն կողմը, ուր մեր տառապյալ եղբայրները սպասում են հիմա ձեր ազատարար խմբերին... 
Գնացե՛ք, — վերջացրեց իր խոսքը, համարյա արցունքն աչքերին, Մազութի Համոն. — մեր սիրելի եղբայրները դեռ տառապում են այնտեղ բռնության ճիրաններում, մեր հայրերի երկիրը դեռ արյուն է քրտնում բարբարոսի լծից. — գնացե՛ք, մեր քաջ, մեր անխորտակելի, մեր աննահանջ կամքի երկաթյա զինվորներ. — գնացե՛ք, և ձեզ շնորհակալություն կասի, ինչպես այսօր արդեն ասում ենք մենք — ես հավատում եմ, այո, ապագա ազատ ու անկախ, անկաշկանդ Նաիրին...»: 
— Բուռն, ահռելի «ուռա»-ների ներքո վերջացրեց իր խոսքը Մազութի Համոն և, հուզմունքից օրորվելով, մոտեցավ խմբապետին. — «Թող թույլ տրվի ինձ» — ասաց Մազութի Համոն գրկելով խմբապետին . — «համբուրել այս ճակատը, սիրելի հայրենակիցներ, որը չի՛ վախեցել երբեք թշնամու գնդակից, որը հեգնանքով է դիմադրել թշնամու գնդակին և, ես համոզված եմ միանգամայն, որ դեռ երկա՛ր-երկա՛ր մինչև հաղթանակի օրը, պիտի դիմադրե...»:

Հնչեց, թնդաց աղմկալից Նաիրյան հիմնը կրկին. հնչեց ազատաձայն: 
Ներկաներից շատերի, նույնիսկ Մեռելի Ենոքի և Քոռ Արութի, աչքերին երևացին խնդության արցունքներ: 
Հետո խմբապետը, երկու-երեք խոսքով, ինչպես վայել է զինվորականին, շնորհակալություն հայտնեց թանկագին հայրենակիցներին, որոնք չզլացան հանձինս իրենց` իրենց հարգանքը բերել նվիրական գործին: 
«Բայց, — ասաց խմբապետը վերջում, — եթե այդ հարգանքի մի հարյուրերորդը գոնե նրանք արտահայտեին գործով, գործնական օգնությամբ նվիրական գործին — այն ժամանակ, այո, պ. Համազասպի նման ինքը ևս ո՛չ մի վայրկյան չի կասկածի, որ հեռու չէ այն օրը, երբ ազատագրված կլինի երկիրը Նաիրի...»:

Այսպես խիստ, այսպես տեղի՛ն խոսքերով վերջացրեց իր պատասխան-ճառը հայտնի խմբապետը և ապա, երբ դադարեց Նաիրյան հիմնը և լռեցին կեցցե՛ները — «Թող միշտ կտրուկ լինի մեր թագավոր-կայսեր անհաղթելի սուրը» — կարծես վերհիշելով, ավելացրեց խմբապետը. — «Որովհետև նրա արքայական կամոքն է միայն, որ պիտի ազատագրվի երկիրը Նաիրի...»: 
Այս խոսքերից հետո երաժշտությունը նվագեց «Բոժե ցարյա» — բոլորը գլխարկները հանեցին, իսկ խմբապետն ու ընկ. Վառոդյանը, որ արդեն մի քանի օր էր, ինչ կամավորական հագուստներ էր կրում — ձեռքերը, որպես զինվորականներ, տարան փափախներին:

«Կեցցե՛ թագավոր կայսրը»,— կարծես նոր գլխի ընկնելով, որ, աններելի թյուրիմացությամբ, մոռացել էր այդ կարևոր հանգամանքը հիշատակել իր ողջույնի խոսքում — բացականչեց Մազութի Համոն գլխակը թափահարելով: 
Եվ երբ երաժշտությունն ու «ուռան» դադարեց — հանդեսը վերջացավ: 
Խմբապետը, Մազութի Համոն և ընկ. Վառոդյանը նստեցին առաջին, թիկնապահը, բժիշկը և Գեներալ Ալոշը — երկրորդ, իսկ Օսեփ Նարիմանովը և մյուսները մնացած կառքերում — զմայլված նաիրցիների երջանիկ հայացքների ուղեկցությամբ դիմեցին քաղաք:

Մի Ժամ հետո, հայտնի խմբապետի երկրորդ օգնականի հրամանատարությամբ, քաղաք մտավ կամավորական խումբը, ուր ևս նա հանդիպեց ավելի քան բուռն, սրտալի ոգևորության:

Երեք օրից հետո նույն այդ տեղից դեպի ճակատ էին ճանապարհ դնում, նույն Մազութի Համոյի և ընկ. Վառոդյանի առաջնորդությամբ, այդ խմբի կամավորներին քաղաքի բնակիչները: 
Այս անգամ ներկաների բազմությունը շատ ավելի ստվար էր, քան ընդունելության օրը, մի հանգամանք, որ մասամբ կիրակի լինելուն պիտի վերագրել, մասամբ էլ նրան, որ շատ-շատերը, այո՛, մանավանդ արհեստավորներից և շրջանի գյուղացիներից, եկել էին ճանապարհ դնելու — որը հարազատին, ընկերոջը, որն էլ ծանոթին կամ դրացուն, որոնք ճակատ էին մեկնում, ընկ. Վառոդյանի ձեռքով «գրված» լինելու պատճառով, այդ խմբի հետ: 
Ասվեցին, ինչպես հարկն էր, ճառեր. նվագեցին, ինչպես հարկն էր, Նաիրյան հիմնը և «Բոժե ցարյան». բարի երթ մաղթեցին սիրելի կամավորներին ո՛չ միայն Մազութի Համոն և ընկ. Վառոդյանը, որոնք խոսում էին որպես պաշտոնական անձնավորություններ ամենքին հայտնի հիմնարկության կողմից, — այլև Գեներալ Ալոշը, որ խոսեց քաղաքացիների անունից: 
Հետո կամավորները գնացք նստեցին — և ահա կեցցեների, երաժշտության, լացի և ոգևորության հախուռն արտահայտությունների ներքո գնացքը հեռացավ: 
Սրտառուչ էր տեսարանը, սրտառուչ ու անմոռանալի, բայց այդ տեսարանից բյուր անգամ ավելի սրտառուչ և անմոռանալի էին Մազութի Համոյի աչքերը, որոնցում արցունք կար և, արցունքի միջից, սպասումի ժպիտ: 
Նրանք, Մազութի Համոյի այդ անմոռանալի աչքերը, նայում էին հեռացող գնացքին, բայց չէին տեսնում գնացքը. նրանք տեսնում էին սահմանի «այն կողմը», ուր, ինչպես ասել էր ինքը իր ողջույնի խոսքում, գերության ճիրաններում տառապում էր դեռ երկիրը Նաիրի: 
Այնտեղ էր, այն մթամած հեռվում, ուր հեռացավ գնացքը — Ավետյաց երկիրը — հնամյա Նաիրին: 
Եվ, գնացքն անհետանալուց երկար դեռ անց — նայում էին այն կողմը ժպտաթախիծ աչքերը Մազութի Համոյի, բայց Մազութի Համոյի ժպտաթախիծ աչքերը արդեն տեսնում էին, գալիքների անհայտ մշուշների միջից — այնտեղ, ուր հեռացավ գնացքը «Նաիրյան ուժերով» բեռնավոր. — իր նո՛ր, վերածնված հայրենիքը, կամ, ինչպես կասեր նա հետագայում, եթե կենդանի մնար — միացյալ ու անկախ, ծովից ծով Նաիրին...
ՄԱՍՆ ԵՐՐՈՐԴ ԵՎ ՎԵՐՋԻՆ
ԵՐԿԻՐԸ ՆԱԻՐԻ
Միթե սա՞ է երկիրը Նաիրի...
Ե. Չ. «ՇՈԳԵԳԱԼՈՒՍՏ»
Մենք արդեն անցնում ենք մեր սույն այս վեպի կարևորագույն մասին — և այստեղ է ահա, սիրելի ընթերցո՜ղ, որ, ինչպես ասում են՝ իր ամբողջ հասակով կանգնում է մեր առաջ մեր առաջադրած հիմնական խնդիրը, թե ո՞րն է, վերջապես, երկիրը Նաիրի: 
Սույն այս վեպիս առաջաբանում, հիշո՞ւմ ես, ես հարցրել էի սրտմտությամբ, կասկածով հարցրել էր սիրտս, թե, գուցե, մշուշ է նա, Նաիրին, ուղեղային մորմոք, սրտի հիվանդության... 
Եվ ճիշտ որ, — ո՞րն է այդ Նաիրին: 
Ինչո՞ւ համար եմ սույն այս վեպիս ամեն մի էջում իմ նկարագրած քաղաքը անվանում «Նաիրյան» քաղաք, և մարդկանց, որ ապրում են այդ քաղաքում — «նաիրցիներ»: 
Մի՞թե կարող էր «ուղեղային մորմոքը» կերպավորվել և իրականություն դառնալ. մի՞թե կարող էր, սիրելի ընթերցո՜ղ, միս և մարմին ստանալ «սրտի հիվանդությունը» — և քայլել քաղաքում, հասկանո՞ւմ ես, ո՛չ թե ուղեղում կամ սրտում, այլ իրական քաղաքում, որպես մի թեկուզ հենց, ասենք, Գեներալ Ալոշ, կամ Մեռելի Ենոք, կամ, լավագույն դեպքում– որպես մի Համո Համբարձումովիչ-Մազութի Համո... 
Իհարկե ոչ, կասե ամեն մի խելքը գլխին անձնավորություն– չէ՛ր կարող: 
Զառանցանք չէ՛ր այդ քաղաքը, և ոչ էլ նրանում ապրողներն էին զառանցանք. և, այո՛, ես ամենայն վճռականությամբ կարող եմ ասել, որ ոչ ոք էլ դրանցից իրեն չէր համարում «նաիրցի», և ոչ էլ այդ քաղաքը, ուր ապրում էր ինքը — «Նաիրյան» մի քաղաք: 
Ուրեմն ե՞ս եմ հնարել այդ լեգենդը, «սիրելի ընթերցո՜ղ, որ մոտեցնեմ մարդկանց դատարկ զրույցներով, գուցե ե՞ս եմ հնարել, որպես թուղթ մրոտող, անբան մի բանաստեղծ, որին ևս «քամի թռցնող» պիտի անվաներ վարսավիր վասիլը, եթե այս գրությունս կարդար: 
Այո՛: 
Ի՞նչ «Նաիրի»: 
Եվ ամենից առաջ, ո՞րտեղից մեյդան ընկավ այդ անունը, ի՞նչ է նա նշանակում:

Սիրելի ընթերցո ղ: 
Ես չեմ հնարել այդ անունը և պարզապես չգիտեմ, թե ի՞նչ է նա նշանակում: 
Գուցե «Նաիրի» նշանակում է ցնորք. ո՞վ իմանա: 
Գուցեև նշանակում է «անքաշ պանիր» — աստված ինքը գիտե: 
Կամ, գուցե, «Նաիրի» այն գարին է նշանակում, որ տեսել է երկարականջ քեռին իր այն նշանավոր երազում: 
Չգիտեմ: 
Եվ ի՞նչ նշանակություն ունի վերջապես, թե ի՞նչ է նշանակում «Նաիրի»: 
«Նաիրին» Նաիրի է — պրծավ գնաց: 
Պայմանավորվենք միայն, որ դա, մի շարք այլ բաներ նշանակելուց բացի, մի երկու անուն է, ինչպես Սողոմոնի — մարդու և.. Եվ նորից — խոչընդոտ, սիրելի ընթերցող: 
— Ո՞րտեղ է, ո՞րն է այդ երկիրը — կարող ես հարցնել դու հիմա, — և ես նորից կարող եմ մնալ քիթս կախ, այսինքն՝ շվարած: 
Շվարած ո՛չ թե այն պատճառով, որ չգիտեմ այդ երկրի տեղը, այլ այն հասարակ պատճառով, որ իմ հավաքած պատմական և աշխարհագրական ստույգ տեղեկությանց նայելով — այդ երկիրը շատ քիչ է նման գոյություն ունեցող այլ երկրներին, ասենք — Արգենտինային, Չիլիին, Տաճկաստանին, Ռուսաստանին, կամ թեկուզ Հաբեշստանին կամ Ալբանիային... 
Քիչ է նման ո՛չ թե իր աշխարհագրական դիրքով, բնակիչների կազմով, պետական սիստեմով և այլն, այլ... 
Հենց այս «այլումն» է բանը, սիրելի ընթերցող: 
Այս «այլն» է ահա, որ ձեռնթափ է անում ինձ, քարից քար խփում, խայտառակում: 
Բանն այն է, որ այդ «երկիրը», այդ չարաբաստիկ «Նաիրին», ինչպես բանաստեղծներն են հաճախ ասում իրենց գերերկրային սիրուհիների մասին — «և կա, և չկա»: 
կա, իհարկե, կա, եթե ոչ ինչպե՞ս պիտի ապրեին «չեղյաը այդ երկրում մի շարք այսպիսի պատկառելի մարդիկ, ինչպիսիք են նույն Գեներալ Ալոշը, Օսեփ Նարիմանովը, Քոռ Արութը, պ. Մարուքեն,— ո՛րը թվեմ: 
Մարդիկ, որոնց երկրային գոյությունը, ինչպես տեսնում եք, ոչ մի դեպքում չի կարելի, իհարկե, կասկածի ենթարկել: 
Եվ, միևնույն ժամանակ, չկա, որովհետև.. եթե նա լիներ — ապա ուրեմն ինչո՞ւ նա պիտի անվանվեր «Նաիրի» — այսինքն կրեր մի անուն, որ դուք չեք գտնի այսօր և ոչ մի աշխարհագրական քարտեզի վրա: 
Փորձեցե՛ք մի նամակ գրել և հասցեագրել այսպես
«Երկիր Նաիրի — Գեներալ Ալոշին» — տեսեք ո՞ւր կհասնի: 
— Կարծո՞ւմ եք մեր նկարագրած քաղա՞քը: 
Սխալվո՛ւմ եք: 
Ուրեմն ճանապարհի՞ն կմնա: 
— Երևակայեցեք, որ ո՛չ: 
Եվ այստեղ է ահա հարցի ամբողջ գաղտնիքը, սիրելի ընթերցող: 
Ձեր այդպես հասցեագրած նամակը կգա և կընկնի ուղիղ — ի՞նչ եք կարծում՝ Կա՞րս, Երևա՛ն, Դիարբեքի՞ր, Շապին-Գարահիսա՞ր... — Իհարկե ոչ:

Այդ նամակը կգա ու կընկնի ուղիղ մեր ամենածանոթ Համո Համբարձումովիչ Ասատուրովի — Մազութի Համոյի...ուղեղը... 
Ահա՛ և ամբողջը: 
Եվ ահա՛ թե ինչու, վեպի շարունակությանն անցնելով, մենք պետք է դիմենք հնում մանավանդ շատ ընդունված գրական մի պրիոմի, որից այնքան խուսափում են արդի հեղինակները: 
Ռենտգենյան ճառագայթի նման մենք պիտի ձգտենք թափանցել սույն այս վեպի կենտրոնական անձնավորությանց ուղեղները, — առաջին հերթին, իհարկե, Համո Համբարձումովիչ Ասատուրովի — Մազութի Համոյի ուղեղը: 
Այո՛: 
— Ամենից առաջ Մազութի Համոյի, որովհետև նա էր (ուղեղը և ոչ թե Մազութի Համոն), որ, տարիներ շարունակ բոլոր համանման ուղեղների կատարյալ կատարելատիպը լինելով՝ որպես առասպելական այն ցուլը, կրում էր իր ուղեղը եղջյուրների վրա... երկիրը Նաիրի: 
Նրան, այո՛ — Համո Համբարձումովիչ Ասատուրովի — Մազութի Համոյի ուղեղին մենք պիտի դիմենք, եթե ուզում ենք իսկական աղբյուրից հանել մեր այնքան ցանկացյալ ջուրը, — եթե ուզում ենք իսկական ակունքից խմել կենարար հեղուկը մեր հավաքական, կամ իրա՝ Մազութի Համոյի տերմինոլոգիայով ասած՝ «ազգային» գոյության:

Այդ հանճարեղագույն ուղեղն ուներ հանճարեղագույն հատկություններ: 
— Ամենից առաջ՝ մի՞թե հանճարեղագույն հատկություն չպիտի համարել այն զարմանալի հանգամանքը, որ նա, այդ ուղեղը, Մազութի Համոյի այդ տարօրինակ ուղեղը տարիներ, դարեր շարունակ, հնամենի հնուց, կրում էր իր վերոհիշյալ եղջյուրների վրա մի ամբողջ երկիր, և այն էլ այնպիսի մի տիեզերական երկիր, ինչպիսին էր երկիրը Նաիրին: 
Հասկանո՞ւմ եք՝ նրա, այդ «Լույսի» կառավարիչ Համո Համբարձումովիչի այդ գերերկրային ուղեղում, ինչպես մեր եղկ երկրագնդի որևէ հատվածի վրա, տեղավորված կային — գյուղեր ու քաղաքներ, ապրում էին մարդիկ այդ գյուղերում ու քաղաքներում, ապրում էին — ամենից առաջ հենց ինքը, Մազութի Համոն, ապա Գեներալ Ալոշը, բժիշկը, Օսեփ Նարիմանովը, Անգինա Բարսեղովնան և հազար-հազարավոր ուրիշ ուրիշները. ազատ, քայլում էին ուղեղային քաղաքներում, գնում էին գործի և վերադառնում էին գործից, ուտում էին և արտաքնոց էին գնում մի խոսքով՝ անում էին այն ամենը, ինչ որ կապված է մարդկային կյանքին, ինչով որ կենդանի է այդ կյանքը: 
Այդ նրանց թվում էր միայն, որ իրենք, ասենք, քայլում են Լորիս-Մելիքյանով. Էապես նրանք ոչ այլ ինչ էին անում, քան եթերային տատանումներ առաջ բերելը Մազութի Համոյի տիեզերապարփակ ուղեղում, կամ Մազութի Համոյի ուղեղից սահած դեպի Լորիս-Մելիքյանը՝ մրսում էին այնտեղ դարերի խայտառակությանը գամած, ստվերային մի կյանք: 
Եվ ո՛չ միայն նրանք, այլև հազար-հազարավոր ուրիշ-ուրիշները. պ. Աբոմարշը, մանրավաճառ Կոլոպոտյանը, Հաջի Օնիկ էֆենդի Մանուկոֆը, Կլուբի Մեյմունը, Քոռ Արութը, բոլորը, բոլորը,— և ամենից առաջ մեր սույն այս վեպում այնքան մանրամասն նկարագրած բոլոր քաղաքացիք, նրանց կենցաղը, գործնական եռուզեռը, առտընին առօրյան, մի խոսքով ասած՝ ամենքը և ամեն ինչ Նաիրյան այդ քաղաքում ոչ այլ ինչ էր գուցե, եթե ոչ Մազութի Համոյի տիեզերապարփակ ուղեղի եղկ արտացոլումը, ուղեղային մորմոքը միայն–ուղեղային խաղը: 
Եվ մի՞թե նրա, Մազութի Համոյի հանճարեղագույն ուղեղը չէ՞ր ծնել այդ քաղաքն իր բոլոր հրաշքներով և հրաշալիքներով, ինչպես ելել էր հնում հունական Զևսի աստվածային գլխից իմաստության ու գեղեցկության գերագույն դիցուհին՝ Աթենաս-Պալասը: 
Այո՛: 
Այլապես ո՞նց, որտեղի՞ց պիտի ելնեին և քարակերտ վեհությամբ ապրեին դարեր — թեկուզ հենց Վարդանի կամուրջը, Բերդը, Առաքելոց եկեղեցին... 
Այդպես էլ ես ու դո՛ւ, ընթերցող. մեզ համար քայլել ենք տարիներ շարունակ փողոցից Փողոց, մտել ենք վարսավիր Վասիլի վարսավիրանոցը և տելեֆոն Սեթոյի սրճարան-ճաշարանը, որի ցուցանակի վրա դրված է՝ «Չայ-Ղահվե-ճաշարան, Սեթրակ Ֆափան» — ապրել ենք, մի խոսքով, իբր թե երկրային աշխարհաբնակ կյանքով, և չենք էլ իմացել, որ իլյուզիա է այդ բոլորը, ուղեղային մորմոք, — որ այդ ամենը ոչ թե առասպելական մի ինչ-որ խղճուկ Մայայի շղարշն է մեր աչքերի վրա, այլ այդ ամենասովորական «Լույսի» կառավարիչ Մազութի Համոյի, այդ Համո Համբարձումովիչ Ասատուրովի ուղեղային մշուշը — որ մեր ամբողջ կյանքն իր «վտակով-վրայով» ոչ այլ ինչ է եղել, եթե ոչ ճիշտ որ — «ուղեղային մորմոք» — սրտի հիվանդություն... 
Այո՛: 
Մազութի Համոյի հանճարեղագույն ուղեղի զառանցանքն էր այդ քաղաքն իր «տակով-վրայով» — և մենք, սիրելի ընթերցող, տարիներ շարունակ ապրել ենք Մազութի Համոյի ուղեղից սահած այդ զառանցանք քաղաքում, ապրել ենք զառանցանքով, որպես «մեր տանը» — և մենք այդ չենք իմացել, գլխի չենք ընկել, չենք գիտակցել: 
Եվ դու, ընթերցող, ավելի քան սխալված կլինես, եթե կարծես, որ սույն իմ այս պոեմանման վեպում ես ցանկություն եմ ունեցել նկարագրել իրապես գոյություն ունեցող մի քաղաք, պատկերել այդ քաղաքի երկրային բնակիչներին, վեր հանել ինչ որ չտեսնված «տիպեր»: 
— Այդպիսի բաներ ես երբեք էլ չեմ մտածել, ընթերցո՛ղ, և չէի էլ կարող մտածել: 
Իսկ ինչ վերաբերում է այն, առաջին հայացքից կարծես թե ինձ մատնող, հանգամանքին, որ ես քանիցս, սկզբից ևեթ, խոսել եմ այդ քաղաքի և նրա բնակիչների մասին, որպես շատ սովորական, միանգամայն հաստատ գոյությանց մասին, — ինչ վերաբերում է դրան, սիրելի ընթերցո՛ղ, ես այստեղ հարկադրված եմ ասել, բացեիբաց խոստովանել, որ ես խաբել եմ քեզ, յուղել եմ գլուխդ, ինչպես խաբել է ինձ տարիներ շարունակ Մազութի Համոն, ինչպես խաբել է և քեզ, միևնույն է ապրել ես դու, թե ոչ մեր նկարագրած քաղաքում, խաբել է, մշուշ է փռել աչքերիդ — չես իմացել: 
Այո , ընթերցո՛ղ, զառանցանք էր այդ քաղաքը, ուղեղային մորմոք — և կար, գոյություն ուներ, թվում էր, թե ապրում է երկրային — քամի կար, կենդանի էր դեռ Մազութի Համոն, քանի փռում էր դեռ օրերի և տարիների վրա իր ուղեղային շղարշը Համո Համբարձումովիչ Ասատուրովը — Մազութի Համոն: 
Էլ ի՞նչ «տիպեր» կամ «հերոսներ» — և ես էլ չգիտեմ, թե էլ ի՞նչ զահրումար... 
Նրան, միայն նրա՛ն, այսինքն ո՛չ թե Մազութի Համոյին, այլ նրա հանճարեղագույն ուղեղին էր, այո՛, պարտական Նաիրյան այդ քաղաքն իր երկրային գոյությամբ — և առանց նրա, այսինքն ոչ թե Մազութի Համոյի, այլ նրա ուղեղի, չէր կարող գոյություն ունենալ, անգամ մի երկվայրկյան ապրել ոչ միայն Նաիրյան այդ քաղաքը, այլև ամբողջապես հենց ինքը — երկիրը Նաիրի: 
Չե՞ս հավատում: 
Նայի՛ր շուրջդ ապա, ո՞ւր է մեր նկարագրած քաղաքը, ո՞ւր են նրա բնակիչները: 
Ո՞ւր են Մեռելի Ենոքը և Տելեֆոն Սեթոն... 
Ո՞ւր են, ո՞ւր են, վերջապես, Վարդանի կամուրջը և Առաքելոց եկեղեցին... 
Չկան, ծուխ են դարձել, ցնդել են մշուշում, դարձել են մուժ ու հիշատակ: 
Ինչո՞ւ: 
— Որովհետև չկա, այլևս ցնդել է մշուշում Մազութի Համոյի ուղեղը. — չկա. մուժ է դարձել, դարձել է մշուշ ու հիշատակ:

Իսկապես որ հանճարեղ կարողություններ ուներ այդ ուղեղը, զորավոր կարողություններ: 
Բավական են, կարծեմ, վերևում ասածներս միայն, որպեսզի հասկացողություն կազմվի այդ հանճարեղագույն ուղեղի կարողության մասին. բայց արեք տեսեք, որ ես ամենակարևորը և ամենազարմանալին դեռ չեմ հիշատակել, ամենաաներևակայելին: 
Մենք ասացինք, որ այդ զարմանալի ուղեղի վրա էր կանգնած երկիրը Նաիրի, որպես հնում աշխարհն՝ առասպելական այն ցուլի եղջյուրների վրա. բայց ինչի՞ վրա էր կանգնած ինքը, այդ ուղեղը — ահա՛ ամենաէականը: 
Ինչո՞վ էր սնվում հենց ինքը, ինչո՞վ էր կենդանի այդ ուղեղն ինք ահա հարցը: 
Եվ այս հարցին է ահա, որ մենք հարկադրված ենք տալ մի ամենաանսպասելի պատասխան, ամենաաներևակայելի: 
—
— Նա, Համո Համբարձումովիչի այդ զարմանալի ուղեղը կանգնած էր–երևակայո՞ւմ եք–հենց ինքն իր վրա... 
Ուրիշ ոչինչ: 
Չե՞ս հավատում. — իրենի՛ց հարցրու, այսպես էր հավատացնում ինձ ինքը, այսպես էր համոզված Վառոդյանը, — ավելին՝ այսպես էր համոզված և ամբողջ «Ընկերությունը». — օ, սա ամբողջ մի փիլիսոփայություն էր, սիրելի ընթերցող, — ամբո՛ղջ մի, եթե կարելի է այսպես ասել տիեզերական ուղեղասիստեմ... 
Կանգնած էր, ու բաստա, պրծավ գնաց, ուզում ես զարմացիր, ուզում ես հիացիր: 
Կար, գոյություն ուներ և սնվում էր — հենց ինքն իրենով–ահա՛ թե ինչ: 
Կար, գոյություն ուներ և աշխատում էր, անխոնջ ու մշտնջենական, ինչպես ինքը բնությունը, կամ, ավելի լավ է ասել որպես մի իսկական «պերպետուում-մոբիլե». գերմանական հայտնի գիտնական Հելմհուցի նշանավոր թեորիան միանգամայն ժխտելով՝ ապացուցում էր իր կենդանի օրինակով, որ նման մի ինքնաշարժ մեքենա ո՛չ միայն հնարավոր է սկզբունքորեն, այլև կա, գոյություն ունի և կարող է աշխատել ինքն իրեն սնելով դարեր ու դարեր, մահանալ ու կյանք առնել նորից իր սեփական աճյունից, որպես եգիպտական մի ֆենիքս-թռչուն: 
Այսպիսի՛ ահա ինքնուսույց մի թռչուն, բայց, ավելի լավ է ասել «պերպետուում մոբիլե» էր Համո Համբարձումովիչի ուղեղը, ինքնաշարժ մեքենա էր, ինչպես ասացինք, ինքն իրեն սնելով՝ դուրս էր թողնում, հանում էր շրջանառության անսպառ քանակությամբ — ոնց ասենք... նո՜ւ, ազգային եռանդ (էներգիա), որով, և միմիայն որով, կանգուն էր դեռ, չէր հավասարվել հողին, Ասորիքի կամ Բաբելոնի նման, երկիրը հնամյա — հազարամյա Նաիրին: 
Կարծում ենք, որ հենց նրա, Համո Համբարձումովիչի պերպետուում մոբիլանման այդ ուղեղն էր ահա աչքի առաջ ունեցել մեր սիրելի, այնքան վաղաժամ մահացած պոետը սույն տողերը գրելիս. —
«Եգիպտական բուրգերը փոշի կըդառնան`Արևի պես, երկի՛ր իմ, կվառվես վառման...»:

Այսպես ենք կարծում, ընթերցո՛ղ, և մենք հիմք ունենք այսպես կարծելու, որովհետև նույնը, ճիշտ նույնը, բառացի նո՛ւյնն էր մտածում և ինքը, նույն ինքը Մազութի Համոն, որին մենք վեպիս երկրորդ մասի վերջում կայարանում կանգնած թողինք՝ հայացքը Նաիրյան հեռուն, ուր հեռացավ գնացքը՝ «Նաիրյան ուժերով» բեռնավոր: 
Հենց նույն այդ դառն ու ազնվական, տխուր և ժպտաթախիծ զգացմունքն էր տիրում Համո Համրարձումովիչի սրտում, երբ նա, վայրկյանի լրջությունից ազդված, կայարանից քաղաք էր վերադառնում՝ ոչ թե, ինչպես կարելի է կարծել, ընկ. Վառոդյանի ուղեկցությամբ, այլ մենակ, մեն-մենակ, տխուր ու մտախոհ՝ սեփական, այսինքն «Լույսի» տեղական գրասենյակին պատկանող կառքում ընկողմանած մենակ, մտախոհ, տխուր ու ժպտաթախիծ զգացմունքներով լեցուն Մազութի Համոն կայարանից վերադառնում էր քաղաք: 
Եվ կայարանից մինչև բնակարանը նրա, Մազութի Համոյի աչքերը նույն այն ժպտաթախիծ արտահայտությունն ունեին, ինչպիսին, ինչպես հիշում է ընթերցողը վեպիս երկրորդ մասի վերջից ունեին նրանք (Համո Համբարձումովիչի աչքերը) կայարանում: 
Այդ աչքերի ներսում դեռ գնացքն էր, այդ աչքերի ներսում դեռ հեռուն էր գնացքի՝ սահմանի այն կողմը. — Համո Համբարձումովիչի աչքերը չէին տեսնում Լորիս-Մելիքյանի, այդ չարչիական փողոցի ցածլիկ խանութները) Համո Համբարձումովիչի աչքերում, աչքերի ներսում, նա՛ էր, ըղձալին ու երազյալը, — երկիրը Նաիրի: 
Գնում էր. փողոցի փոսերից, քարերից ելևէջելով, գնում էր կառքը «Լույսի» գրասենյակի: 
Համո Համբարձումովիչն ընկողմանել էր՝ կիսահուշ: 
Օրորվում էր, Համո Համբարձումովիչի նստուկի նման, կառքի ցնցումներից վեր ու վար ելևէջելով, օրորվում էր Համո Համբարձումովիչի ուղեղում — երկիրը Նաիրի: 
Շինվում էր. Համո Համբարձումովիչի նստուկի նման՝ նստման կետ էր փնտրում, տանելի գոյավիճակ — Համո Համբարձումովիչի ուղեղում երկիրը Նաիրի: 
Փնտրում էր, բայց չէր գտնում, օրորվում էր, ինչպես աշխարհը երբեմն առասպելական այն ցուլի եղջյուրների վրա, օրորվում էր, ելևէջում էր անհանգիստ, ելք էր փնտրում Համո Համբարձումովիչի ուղեղից սահելով՝ դեպի երկրայինը, դեպի գոյացման Տհասներն էր ձգտում, դեպի սահմանի այն կողմ — երկիր Նաիրի: 
Մտածում էր՝ «Ո՞րն է Նաիրին» — ու շինվում էր ուղեղում, ելնում էր դարերի մշուշից, հառնում էր Համո Համբարձումովիչի ուղեղից, որ նորից իրականանա — ո՞ւր, որտե՞ղ սակայն — ո՞ր ափերում... 
Կանգնում էին. դարերի մշուշից, զառանցանքից ելած, շինվում էին Մազութի Համոյի ուղեղում — քաղաքներ ու ոստաններ. ելնում էին Վանը, Բիթլիսը, Մուշը, էրզրումը, Սվաղը, Դիարբեքիրը — վեց վիլա՛յեթ: 
Նաիրին էր. հին ու հազարամյա, հառնում էր, կյանք էր առնում, շինվում էր Համո Համբարձումովիչի ուղեղում՝ դեպի գալիքի զառանցանքն էր ձգվում՛ մի հանգամանք սակայն ստեղծագործական այդ նվիրական ժամին մնում էր անորոշ, մնում էր, ավելի լավ է ասել, անուշադիր. — Համո Համբարձումովիչի ուղեղի տեսողության դաշտից կարծես դուրս էր մնում, կարծես թյուրիմացաբար հաշվի չէր առնվում — մի խոշորագույն հանգամանք — եթե միայն «հանգամանք» կարելի լինի համարել մեր նկարագրած քաղաքը, որում ապրում էր հենց ինքը, Մազութի Համոն: 
Նման էր, եթե անպատվաբեր չէ այսպիսի համեմատությունը, — Նասր-էդդին հոջայի հայտնի առակին. Մուլա-Նասր-էդդինի նման՝ Համո Համբարձումովիչը մոռացել էր, կամ մոռանում էր հաշվել... իրեն, կամ — իր նստած երկարականջ քեռուն, այսինքն — Նաիրյան այդ քաղաքը... 
Հասկանո՞ւմ եք՝ կյանքի ու մահու այդ ճակատագրական ժամին Համո Համբարձումովիչի տիեզերապարփակ ուղեղը կարծես մոռացել էր ամենաէականը — մոռացել էր այն, ինչ, ինչպես ասում են՝ իր, Համո Համբարձումովիչի, քթի տակ էր գտնվում: 
Գուցեև չէր մոռացել, բայց... 
Բայց փաստը մնում էր փաստ, և այդ փաստն այն էր, որ՝ Համո Համբարձումովիչի ուղեղում, ուր շինվում էր, ելնում էր տարիների փոշուց ու ձգվում էր դեպի երկրայինը, դեպի աշխարհի երկրային հեռուն, երկիրը Նաիրի,— այդ ճակատագրական ժամին բացակայում էր ո՛չ միայն այդ քաղաքը, ուր առաջին հերթին ապրում էր հենց ինքը, Մազութի Համոն–այլև ամբողջ սահմանի այս կողմը, պատկերացնո՞ւմ եք ամբողջ սահմանի այս կողմը, կարծես, ջնջել էր չարաբաստիկ մի ձեռք Համո Համբարձումովիչի տիեզերաշեն ուղեղից: 
Եվ Համո Համբարձումովիչը — ոչինչ. չէր անհանգստանում: 
Չնայած, հասկանո՞ւմ եք, Բերդին, չնայած Վարդանի կամուրջին և Առաքելոց եկեղեցուն, չնայած հին ու հնամենի բոլոր այդ Նաիրյան հրաշալիքներին — Համո Համբարձումովիչի տիեզերաշեն ուղեղը մի տարօրինակ համառությամբ անտես էր առնում, ասես համարում էր չեղյալ սահմանի այս կողմը. — Օ՜, գիտեր, հասկանում էր Մազութի Համոն, որ այստեղ չէ, որ իր հանճարեղագույն ուղեղից սահելով պիտի միս ու մարմին առներ, կերպավորվեր հաստատ, գոյանար երկրային — երկիրը Նաիրի …………………………………………………………………………………………………………………………………………………………..
Թող չկարծվի սակայն, որ Համո Համբարձումովիչը միամտաբար էր այդպես մտածում: 
Ո՛չ այդպես մտածելու համար Համո Համբարձումովիչի ուղեղը, ի՛նչ խոսք, որ ուներ հարգելի պատճառներ, նման պատճառները փոլիտիկոսների բարբառում կոչվում են՝ քաղաքական պատճառներ...
Բայց և այնպես, ընթերցո՛ղ, — ո՞վ իմանա:

Մի՞թե հասկանում է արևը, որ ինքը կենտրոն է մի ամբողջ համաստեղության: 
Կարծում եմ, որ սխալված չպիտի լինեմ, եթե ասեմ, որ ոչ:

Այսպես էլ Համո Համբարձումովիչի ուղեղը և հենց ինքը, Մազութի Համոն — ի՞նչ իմանար: 
Եվ այն էլ — ճակատագրական այդ օրը: 
Ասում ենք ճակատագրա կան, որովհետև այդ օրը, ի բացառյալ վերոհիշյալ դեպքերը — Համո Համբարձումովիչի կյանքում, ավելի լավ է ասել՝ Մազութի Համոյի ուղեղում կատարվեց և մի այլ, ավելի քան նշանակալից, գերճակատագրական — դե՞պք ասեմ, չգիտեմ, թե՞– անսպասելի մի տիեզերացնցում, որի հետևանքով տարօրինակ մի տեղափոխություն կատարեց Համո Համբարձումովիչի ուղեղում... երկիրը Նաիրի: 
Բայց այս մասին արդեն հարկավոր է մանրամասն խոսել:

Համո Համբարձումովիչը, ինչպես ասացինք, կայարանից վերադառնում էր տուն: 
Ուղեղում — դե ե՞րբ էր Համո Համբարձումովիչի ուղեղն իրը եղել, ուղեղում, կրկնում ենք վերջին անգամ, — Նաիրյանն էր, հավիտենականը. ուղեղի մշտնջենական եղջյուրների վրա օրորվում էր, ծանր, — երկիրը Նաիրի: 
Այդպես էլ հասավ իր բնակարանը և անցավ իր առանձնասենյակը, առանձնասենյակում նստած էր իր անզուգական դուստրը — Սևաչյա Պրիմադոննան: 
Սևաչյա Պրիմադոննան արտասվում էր գլուխը ձեռքերի մեջ առած՝ արմունկները գրասեղանին: 
Մոտեցավ, գրկեց դստեր գլուխը Մազութի Համոն. ուղեղում Նաիրյանն էր դեռ և ոչ անձնականը, ուղեղի եղջյուրների վրա դեռ նստած էր, ծանր, երկիրը Նաիրի: 
Մոտեցավ, ձեռքը, բնազդաբար, իջավ ցնցվող ուսին Սևաչյա Պրիմադոննայի. Սևաչյա Պրիմադոննան խոսելու փոխարեն արցունքոտ ցուցամատով ցույց տվեց մոր ննջարանը Մազութի Համոյին: 
— «Գնա՛ այնտեղ» — ասաց արցունքոտ ցուցամատը Մազութի Համոյին: 
Համո Համբարձումովիչը կարծես զգաց, հասկացավ կարծես Մազութի Համոն քստմնելի մի բան. ուղեղում, ուղեղի եղջյուրների վրա, երերաց, անհանգիստ, երկիրը Նաիրի: 
Համո Համբարձումովիչը զզույշ, ինչպես գողը, մոտեցավ Անգինա Բարսեղովնայի ննջարանին: 
Կռացավ, բանալիի ծակից ներս նայեց, Անգինա Բարսեղովնայի ննջարանը, Մազութի Համոն. օրորվեց, ուղեղի եղջյուրների վրա թպրտաց անհանգիստ երկիրը Նաիրի. .. Օրորվեց, թպրտաց անհանգիստ. — Նաիրի երկիրը, ցատկելով ուղեղի եղջյուրների վրայից, ցատկելով ուղեղից — նստեց Համո Համբարձումովիչի ականջներից բուսած... պոզերի վրա: 
Եվ այդ տարօրինակ– երկար, հոր ականջներից ընտանեբար բուսած պոզերի արանքից, Մազութի Համոյին գաղտագողի մոտեցած, նրա ետևը շնչասպառ կռացած, Սևաչյա Պրիմադոննան տեսավ... մազերը, կռնակը և սպիտակ նստուկը քաղաքի պարետի (բարձրահասակ սպայի), որին, նկարչական մի շքեղ կոնտրաստ կազմելով, քնքուշ փաթաթվել էին պղնձագույն սրունքներն Անգինա Բարսեղովնայի՝ իր, Սևաչյա Պրիմադոննայի, մոր — Համո Համբարձումովիչի անզուգական կողակցի……………………………….. ……………………………………………………………………………………………………...
Այո՛, Ո՞րն էր «Նաիրին»...
Նա այնտեղ էր — Համո Համբարձումովիչի ուղեղա–ընտանեկան եղջյուրներին... ներողություն՝ պոզերին նստած, սնում էր, սնում էր նրան Համո Համբարձումովիչի ուղեղը, որպես մի իրականացած «պերպետուում-մոբիլե». գերմանական հայտնի գիտնական Հելմհուցի նշանավոր թեորիան հերքելով՝ անհատնում եռանդ, իրա տերմինոլոգիայով ասած՝ ազգային էներգիա մատակարարում իրեն ու ամենքին: 
Բայց այստեղ հարկավոր է արդեն, ինչպես ասում են՝ «փակագծերը բանալ»: 
Հարկավոր է ասել, որ «Համո Համբարձումովիչի ուղեղ» ասելով պետք է մոտավորապես այն հասկանալ (մենք մոտավորապես այն ենք հասկանում), ինչ որ հասկանում են իդեալիստ փիլիսոփաներից ոմանք «ես» ասելով, — «տիեզերական ոգի» — տվյալ դեպքում, իհարկե, Նաիրյան մասշտաբով: 
Իհարկե, Մազութի Համոյի ուղեղն էապես մի մասնիկն էր միայն Կենտրոնաուղեղասարդի, Նաիրյան այդ «տիեզերական ոգու», որ շուտով, շուտով, իր դիալեկտիկական զարգացման սինթեզին հասնելով՝ պիտի իրականանար օրերում ու տարիներում, որպես հազարամյա Նաիրա-արքայություն: 
Նրա, այդ «տիեզերական ոգու» «Նաիրյան մասշտաբով» գերագույն սուբստանցիան էր — «Ընկերությունը», այսինքն Կենտրոնաուղեղասարդը, և այդ «տիեզերական ոգու» (Նաիրյան մասշտաբով) մի մասնիկն էր ահա Համո Համբարձումովիչի ուղեղը՝ տեղակած սուբստանցիան: 
— Եվ այդտե՛ղ էր ահա Նաիրին, Համո Համբարձումովիչի այդ հանճար եռագույն ուղեղում: 
Այդտեղ էր. շինվում էր այդտեղ: 
— Լրացել էին օրերն ու ժամանակները, ուղեղայինն արդեն երկրայինի պիտի փոխվեր, ուղեղայինը պիտի իրականանար:




 --------------------------------------- 


Եվ այդ իրականացումը, ինչպես տեսանք, սկսվեց բավականին տարօրինակ, սկսվեց... արմատից: 
Առաջին հերթին, ինչպես տեսանք, արմատը, այսինքն Համո Համբարձումովիչի ուղեղային եղջյուրները, այնքան անսպասելի կերպով, փոխվեցին — ընտանեկան ամենասովորական... պոզերի:

Բայց — «Ո վ չունի» — մտածեց Համո Համբարձումովիչը, մտաբերելով Արամ Անտոնիչին, գավառապետին իրան,— հազար-հազարին: 
Մի ժամ չանցած՝ մոռացավ, չեղյալ համարեց այդ ամենը Համո Համբարձումովիչը. տեղ չկար ուղեղում անձնականի համար, ուղեղում տիեզերականն էր, Նաիրյանը: 
Քնեց, կամքի երկաթե ձեռքով սրբեց ուղեղից անհաճո միջադեպը, երազում– գնացքն էր՝ Նաիրյան ուժերով բեռնավոր– երազում թռչում էր գնացքը... անկարելի հեռուն: 
Բայց հաջորդ առավոտ, երբ դուրս եկավ տնից Համո Համբարձումովիչը և, կառք նստելով, ուզում էր «Լույսի» գրասենյակը գնալ — անսպասելի կերպով կառքը չշարժվեց, ձիերը, քարացած նիոբեների նման, տեղերում մնացին: 
«Ի՞նչ կա» — հարցրեց Համո Համբարձումովիչն անհանգստացած, և դեռ չէր լսել կառապանի փնթփնթոցը, երբ նրա, Համո Համբարձումովիչի ուղեղից սահելով խուժեցին փողոցը, կանգնեցին իրականացած... 
Համո Համբարձումովիչի ուղեղաընտանեկան եղջերապոզերը. փողոցի մայթերից ձգվեցին դեպի ինքը — կենդանի եղջյուրներ, բազմագլուխ պոզեր: 
Եվ ահա հազիվ էր գլուխը դուրս երկարել կառքից — շրջապատեցին, լեզու առան հանկարծ այդ մարմնավորված եղջյուրները, — ներողություն՝ պոզերը: 
« — Աղա՜ա՜, մզի տե՜–ե՜–ե՜ղ, մղի խա՜-ա՜-ա՜ց, մզի խա՜-ա՜-ա՜ց, մզի՜ — խա՜-ա՜-ա՜-ա՜-ա՜ց...» — խոսեցին, բազմաձայն ու բազմագլուխ, կենդանի եղջյուրները. այսինքն՝ պոզերը: 
— Որտեղից եք՞ — մեքենայաբար հարցրեց Համո Համբարձումովիչը, բնազդորեն, երևի, գլխի ընկնելով, որ ինչոր առնչություն պետք է լինի դրանց և իրա, այսինքն Համո Համբարձումովիչի, ուղեղաընտանեկան եղջերապոզերի մեջ: 
«Որտեղի՞ց եք» — հարցրեց Մազութի Համոն:

« — Բա՜սե՜–նա՜, Բա՜սե՜նա՜, — սե՜նա՜» — խոսեցին, հազար բերան ասին, խուժեցին ուղեղը: 
— «Գաղթական են, սահմանեն են փախե» — պարզաբանեց կառապանը Մազութի Համոյի. խռնվեց, խառնվեցին իրար, ուղեղից սահելով ետ նորից Համո Համբարձումովիչի ուղեղը խուժեցին եղջյուրներն ու պոզերը, ուղեղում հաստատ ու մարմնավոր, Նաիրին էր արդեն–երկրայինը. — կառք, կառապան, բարձրահասակ սպա, Անգինա Բարսեղովնայի պղնձագույն սրունքները — գաղթականներ... կասեն:

Ձեռքը քաշում էր կառապանի թևից: 
Կառքի մեջ — հասակովը մեկ կանգնած–արդեն «Լույսի» գրասենյակն էր գնում Համո Համբարձումովիչը ուղեղից ելնելով, արդեն դիմավորում էր նրան գրասենյակի դռներում ընկ. Վառոդյանը՝ փափախավոր……………………………………………………………………………………………………………………………………………………………………………………….
Երկուշաբթի էր. հազար ինը հարյուր տասնչորս թվականի դեկտեմբերը:

Եվ այստեղ է ահա, որ, կարծես Մազութի Համոյի ուղեղից սահելով, կերպավորվելով աշխարհում, որպես Մազութի Համոյի ուղեղից ելած առտնին զառանցանք՝ գլորվեցին օրերը, տխուր ու աղետաբեր, գլորվեցին և իրականացան 1914, 15, 16 թվականները — ելան, տեսիլանման, հանճարեղագույն այդ ուղեղից և իրականացան այնտեղ, սահմանի այն կողմը, այնտեղ, ուր պիտի հառներ տարիների մուժից երկիրը Նաիրի, այնտեղ, ուր հեռացավ գնացքը՝ «Նաիրյան ուժերով» բեռնավոր: 
— Իրականացան այդ տարիները, դաժան ու անկարելի, այնտեղ Վանում, Բիթլիսամ, Մուշում, Դիարբեքիրում, — այնտեղ — Էրզրումում, Սվազում, Երզընկայում, — այնտեղ — Գարահիսարում... 
Անապատում ելած միրաժի նման ելավ գետնահարվեց, վերջին պատրանքով շնչավորված հնամյա երազը, գետնահարվեց — արդյո՞ք ընդմիշտ... 
Ու մնացին — դիեր, դիեր, դիեր, — առտնին զառանցանք: 
Ու մնացին — ավերակներ: 
Ու մնաց... 
Մազութի Համոն՝ Նաիրյան այդ քաղաքում կանգնած կենդանի Նաիրի. որպես հավիտենական պերպետուում-մոբիլե, որ, ինքն իրեն սնելով, անսպառ քանակությամբ «ազգային եռանդ» է հղանում, շնչավորելով հավիտենացածը՝ մի՞թե անկարելին... 
Եվ բազում դեպքեր ու պատմություններ եղան մեր նկարագրած քաղաքում, բայց այդ բոլորը մենք թողնում ենք մի կողմ, թողնում ենք... դարերին: 
Գլորվեցին, ինչպես ասացինք, 1914, 15, 16 թվականները, դատարկվեց ու ամայացավ այդ մռայլ տարիներում երկիրը Նաիրի, — բայց, ինչպես հայտնի է քեզ, ընթերցող, պատահեց այնպես, որ «ռուսը», ինչպես մեր նկարագրած քաղաքի բնակիչներն էին ասում՝ գրավեց երազյալ վայրերը, հասավ, իհարկե հասավ, Էրզրում, բայց ոչ թե «յոթ» օրում, ինչպես Մազութի Համոն էր գուշակում, այլ անհամեմատ ավելի երկար ժամանակամիջոցում: 
Բայց միթե ա՞յս է հարցը, ընթերցո՛ղ: 
— 0, ոչ. իհարկե ոչ: 
Գրոշի արժեք չուներ այդ հարցը, մի ինչ-որ քաղաք գրավելու ժամանակամիջոցը սխալ գուշակելու խնդիրը, Մազութի Համոյի համար. — զինվորական չէր Մազութի Համոն և ոչ էլ ստրատեգ, այնպես որ նրա հաշիվներում պատահած այդ փոքրիկ սխալը, այդ ինքնին չնչին հանգամանքը, ապացուցում էր ամենից առաջ իրեն, Մազութի Համոյին, և ապա «Ընկերության» բոլոր մնացած անգամներին, որ «աղետների» հարցում միանգամայն անմեղ է ինքը, Մազութի Համոն. ինչպես և «Ընկերությունը»: 
Եվ ճի՛շտ որ. ինչո՞ւ հնարավոր չէր Էրզրումի գրավումը «յոթ» օրից, ո՞վ էր խանգարողը: 
Ո՞վ կար դեմը կեցած, ի՞նչ զորավոր ուժ. ռազմի ի՞նչ կարողություն... 
Ծիծաղելի էր, դառը ծիծաղ էր հարուցանում ինչպես Մազութի Համոյի իրա, այնպես էլ «Ընկերության» մյուս ազդեցիկ անդամների սրտում այդ անհասկանալի անհեթեթությունը... 
Ո՞վ, ո՞վ վերցրեց Վանը. եթե ոչ՝ Նաիրյան բանակը. ո՞վ վերցրեց նույն Էրզրումը...» — Սրիկանե՛ր, լրբե՛ր, դավաճաննե՛ր» — փրփուրը շրթունքներին որոտում էր հաճախ, ձեռքը սեղանին խփելով, Տեղական Կոմիտեի նիստերին, Մազութի Համոն. «Ո՛չ. էլ ես... չեմ, էլ չե՛մ կարող հանդուրժել դրանց այդ լկտի վերաբերմունքը» — գոռում էր, փրփուրը բերանին, Մազութի Համոն, — և ապա գնում էր գավառապետի բնակարանը, ուր հանգստանում էր մի քիչ, հանգստացնում էր ջղերը Ագրիպպինա Վլադիսլավովնայի, իր անգին կողակից Անգինա Բարսեղովնայի, քաղաքի պարետի (բարձրահասակ սպայի) և իր անզուգական դստեր՝ Սևաչյա Պրիմադոննայի հետ՝ «դուռաչկի» խաղալով:

Չէր վհատում. — Կենտրոնաուղեղասարդի ուղեղատատանումներին ենթակա ու հլու օրերի լրացմանն ու արյան հատուցմանն էր սպասում Համո Համբարձումովիչի ուղեղը, սպասում էր, որ համաշխարհային պատերազմը վերջանա և հաշտության սեղանին նստեն ազգերն ու ժողովուրդները.
Գիտեր, համոզված էր նա, որ այն ժամանակ արդեն կիրականանա երազյալը, կկատարվի անխուսափելին. կթռչի, անգոյության գիրկը կգլորվի Հավիտենական Հիվանդը, և նրա դիակի վրա, նրա նեխած մարմնի քայքայումից ելնելով կկանգնի, պայծառ ու երկրային — երկիրը Նաիրի: 
Այսպես էր մտածում, այսպես էր հավատացած Համո Համբարձումովիչը, բայց անցավ 1916-ը, եկավ 1917-ը և, երևակայո՞ւմ եք, պատահեց անսպասելին, կատարվեց — անսպասելի, կատարվեց– հանկարծ...
Այդ անսպասելին, Համո Համբարձումովիչի — Մազութի Համոյի համար այդ հանկարծակի պատահածը, որ շարժեց տեղից, շփոթ ու իրարանցում մտցրեց ոչ միայն Համո Համբարձումովիչի, այլև ամբողջ «Ընկերության» կենտրոն ուղեղում — Ռուսական Հեղափոխությունն էր, հագար ինը հարյուր տասնյոթ թվականի փետրվարը...
Այստեղից է ահա, որ մենք պիտի անցնենք մեր նկարագրած քաղաքի վերջին դեպքերի պատմությանը:

Սկսվեց նրանից, որ մի օր, միանգամայն անսպասելի կերպով, քաղաքի փողոցներում երևաց, զինվորական շորերով և չսափրած, բորբսնած դեմքով, վեպիս երկրորդ մասից մեզ արդեն բավականին ծանոթ Կարո Դարայանը. ճիշտ այնպես, ինչպես առաջին անգամ իր հայրենի քաղաքը գալիս, եկավ ու իջավ–ուղիղ պ. Մարուքեի բնակարանը: 
Եվ ահա, նրա գալուց ընդամենը մի օր հետո, ցերեկվա ժամը մոտավորապես 11-ին, հանկարծ փակեց «Լույսի» գրասենյակը Համո Համբարձումովիչը. հապշտապ, և այն էլ ոչ թե կառքով, այլ — չտեսնված երևույթ — ոտքով տուն եկավ Մազութի Համոն ու փակվեց իր առանձնասենյակում, հրամայելով ծառային, որ բոլոր իրեն հարցնողներին, բացի ընկ. Վառոդյանից և բժշկից, հայտնի, որ ինքը տանը չէ: 
Մինչև երեկո այդ օրն իր առանձնասենյակում մնաց Մազութի Համոն: 
Վարագույրները քաշել էր ու նստել կիսախավարում, լուռ էր. գլուխը ցավում էր մի քիչ ուղեղում... պարապություն էր այդ օրը՝ անգո մի մշուշ, բաց տա՜րածություն: 
Կտրվել էին կարծես օրերն ու տարիները, հատվել էր ինչ-որ բան Համո Համբարձումովիչի ուղեղում այդ օրը ուղեղում, ինչպես ասացինք, մշուշ էր թափանցիկ — բաց տարածություն: 
Բայց այդ բաց տարածությունը երբեմն-երբեմն սկսվում էր լցվել, կարծես քնած էր արթմնի ու, արթմնի երազում, տեսնում էր տեսիլներ, տեսնում էր. —
— Թեքվել էր Ագրիպպինա Վլադիսլավովնան իր վրա ու քնքուշ-քնքուշ կկոցում էր, ինչպես մի անմեղ աղավնի... 
Նայում էր աչքերին. Ագրիպպինա Վլադիսլավովնայի աչքերում ևս մշուշ էր թափանցիկ, բաց տարածություն... 
Ագրիպպինա Վլադիսլավովնան թվում էր փոքրի՜ կ փոքրի՜կ. մանկական կարմիր շրթունքներով համբուրում էր Համո Համբարձումովիչի սառը շրթունքներն Ագրիպպինա Վլադիսլավովնան: 
Նայում էր, անթարթ նայում էր Ագրիպպինա Վլադիսլավովնայի աչքերին Համո Համբարձումովիչն ու նկատեց. Ագրիպպինա Վլադիսլավովնայի աչքերի բաց տարածությանն սկսեց լցվել, լցվել, իմաստավորվել, իմաստ ստանալ: 
— «Չե՞ս ճանաչում»–հարցնում էր բաց տարածությունն Ագրիպպինա Վլադիսլավովնայի աչքերից Համո Համբարձումովիչին. Համո Համբարձումովիչը նայե՜ց նայե՜ց — ու վեր թռավ տեղից, երազից արթնացողի նման ձեռքով շփեց ճակատը Համո Համբարձումովիչը. նայեց՝ թեքվել էր վրան — իր անզուգական դուստրը՝ Սևաչյա Պրիմադոննան, նայում էր աչքերին՛ Աչքե՛րում — մշուշ էր անգո՝ բաց տարածություն: 
— «Ի՞նչ կա» — հարցրեց Համո Համբարձումովիչն անհանգստացած. Սևաչյա Պրիմադոննան հառեց աչքերը գետնին. հետո արագ-արագ, կարծես դաս ասելիս լիներ, խոսեց, Համո Համբարձումովիչն իր դստեր կարկտի պես թափվող խոսքերից միայն այն հասկացավ, որ ինքն իսկույն պետք է գնա գավառապետի բնակարանը: 
Վեր կացավ Համո Համբարձումովիչը, հագավ վերարկուն, վերցրեց ձեռնափայտը, գնաց: 
Արդեն մութն էր, երեկոյան ժամն արդեն 10-ը կլիներ, երբ Համո Համբարձումովիչը մտավ գավառապետի բնակարանը: 
Մարտի 2-ն էր. 1917 թվի մարտի 2-ը:

Թե ինչ էր խոսվել այդ երեկո գավառապետի բնակարանում — աստված ինքը գիտե, բայց մի քանի օր անց պ. Մարուքեն ասում էր, որ այդ երեկո գավառապետի մոտ են եղել, բացի Համո Համբարձումովիչից, նաև բժիշկը, Օսեփ Նարիմանովը, Գեներալ Ալոշը և դպրոցի տեսուչը — Արամ Անտոնիչը: 
Բայց մենք այդ առթիվ ստույգ տեղեկություններ չունենալով հարցը թողնում ենք բաց. հարցի տեղ թողնում ենք — բաց տարածության, թող լցնի, ում երևակայությունն ինչով որ կամենա, այդ բաց տարածությունը: 
Մենք ենթադրություններ չենք ուզում անել: 
Եվ, վերջ ի վերջո, ի՞նչ նշանակություն ունի, թե ո՞վ է ներկա եղել այդ երեկո գավառապետի և Համո Համբարձումովիչի զրույցին էականն այդ չէ, ընթերցո՛ղ, այլ այն, թե ո՞ւր են գնացել այդ երեկո, գավառապետի բնակարանից ելնելով, Համո Համբարձումովիչը և բժիշկը– — ահա՛ հարցը: 
— Եվ այս հարցի շուրջն էր ահա, որ մի քանի օր անց քաղաքում պտտվել սկսեցին զանազան հետաքրքիր զրույցներ հետաքրքիր թեկուզ այն պատճառով, որ այդ զրույցները կապված էին — երևակայո՞ւմ եք — «մութ տեղի» հետ, այսինքն հհինգհարկանի շենքի ներքևի հարկի ամենածայրը, անկյունում գտնվող այն փոքրիկ սենյակի, որ ընկ. Վառոդյանի կռնակի վրա — ինչպես հիշում է ընթերցողը վեպիս առաջին մասից — թողել էր... հետաքրքիր հետքեր: 
Խոսում էին, որ այս զրույցները տարածում է պ. Մարուքեն. նույնիսկ ասում էին, որ այս զրույցները տարածելու մեջ նույնպես մատ ունի — երևակայո՞ւմ եք — ինքն ընկ. Վառոդյանը. բայց այս երկրորդ հանգամանքը հետագայում միանգամայն հերքվեց և զրպարտության ամբողջ մեղադրանքը մնաց Կարո Դարայանի խղճին, Կարո Դարայանի, որ արդեն դիակ էր կորցված մութ մի գիշեր, ընկած — ո՞վ գիտե, թե ուր... 
Մութ, խորհրդավոր պատմություն էր այդ, ընթերցող, որ այնպես էլ մութ մնաց ու մնաց խորհրդավոր. — բայց այդ մասին հետո:

Հաջորդ օրը, մարտի 3-ին, առավոտյան ժամը 8-ը դեռ հազիվ կլիներ, երբ բերդից հանկարծ, քաղաքացիների համար միանգամայն անսպասելի կերպով, դեպի քաղաք շարժվել սկսեցին — զորքեր, զորքեր, զորքեր. շարժվեցին թնդանոթներով ու գնդացիրներով. լցրին փողոցները: 
Սարսափած՝ խանութներն իրար հետևից փակել սկսեցին Լորիս-Մելիքյանի խանութպանները. բանն այն է, որ նրանք ոչ մի տեղեկություն չունենալուց բացի՝ այդ անսպասելի շարժման, այդ իրարանցումի մեջ չէին տեսնում նման դեպքերում քաղաքի էշը ցեխից հանող Մազութի Համոյին, ոչ էլ մյուս պատկառելի նաիրցիներից որևէ մեկին, գիտեին, լսել էին, որ ինչ-որ բան պատահել է ներսերում, բայց այդ մասին վախենում էին խոսել. — իրենց գործը չէր: 
Երեք օր էր արդեն, որ պտրտվում էին շշուկները, բայց քաղաքացիք, մանավանդ Լորիս Մելիքյանի խանութպանները, թերահավատ էին դեպի նման շշուկները, թերահավատ ու կասկածոտ: 
Թերթերը երրորդ օրն էր չէր ստացվում: 
Չէին ստացվում անգամ նաիրատառ «Մշակն» ու «Հորիզոնը» ասում էին, որ գավառապետը մարդ է կանգնեցրել կայարանում և ձերբակալում է բոլոր ստացված թերթերը, ասում էր — պ. Մարաքեն: 
Այնպես որ կատարյալ անգիտության մեջ էր քաղաքը դեռ, երբ այդ առավոտ, բերդից շարժվել սկսեցին — զորքեր, զորքեր, զորքեր, գնդացիր ու թնդանոթ: 
Ինչպես ասացինք՝ փակվեցին խանութները, որ նոր էին բացվել. խանութպաններից որը տուն գնաց, որը հենց էնպես կանգնեց իր փակ խանութի փակ դռան առջևը, որն էլ Տելեֆոն Սեթոյի սրճարանը գնաց՝ լուրեր ստանալու: 
Տելեֆոն Սեթոյի սրճարանը գնացողների մեջ էր և Հաջի Օնիկ էֆենդի Մանուկոֆը, անգլիախոս գորգավաճառը: 
— «Հը, բան մը կհասկըա՞ք սա ղալաբալըղեն» — հեգնախառն հարցրեց Հաջի Օնիկ էֆենդին սրճարան մտնելով. — «Ընչի՞ չենք հաս– կնա օր» — կտրուկ պատասխանեց Տելեֆոն Սեթոն. — «զորքին պրիկազ է էկե օր ռևալյուց էնեն» — վերջացրեց Սեթոն ու տիրեց լռություն. հեռվից, գավառապետի բնակարանի կողմից, լսվեց մի հազարբերան «ուռռա». գրոհի գնացող զինվորների ցնծալից ու ահավոր աղաղակ էր դա, որ ներկաների վրա անում էր միստիկ տպավորություն: 
Լուռ էր. լուռ լսում էին բոլորը. դեմքերի արտահայտությունն այն էր, որ, կարծես, նրանք սպասում էին թնդանոթի պայթյունի. հառել են լսողություններն ու սպասում են անհամբեր՝ հիմա կպայթի: 
— «Կըսեն Բերդեն թոփի են կապե նաչալնիկի տունը» — արտահայտեց ընդհանուրի միտքը պ. Աբոմարշը, որ նույնպես գտնվում էր սրճարանում. բայց հավանություն չգտավ: 
— «Զևզեկ-զևզեկ չխոսես նե, հայվա՛ն, քու ի՞նչ խառնվելու զործդ է» — բարկացավ Հաջի Օնիկ էֆենդին ու ավելացրեց, մի փոքր լռելուց հետո, չոր ու խրատական: 
« — Ատ սինլըքորներու զուռնան ետքը կիմանանք, յավրո՜ւս» — ու դուրս գնաց ձեռնափայտը գետին խփելով — չոր ու խրատական: 
Ուզում էր տուն գնալ Հաջի Մանուկոֆ էֆենդին, բայց Հաջու տան ճանապարհն ընկնում էր Հինգհարկանի Շենքի մոտով. դեռ նոր էր թեքվել դեպի այդ շենքը Հաջին, երբ հետ-հետ գնաց, զարհուրած կրթնեց պատին: 
— Դեմը, Հինգհարկանի Շենքի առաջ, Օնիկ էֆենդին տեսավ — զորքեր, զորքեր, զորքեր.. անհաշիվ բազմություն: 
Դեմը — վեր ցցված սվիններ, ու վեր ցցված սվինների միջից Հաջի Օնիկ էֆենդի Մանուկոֆը տեսավ– Հինգհարկանի Շենքի պատշգամբը. պատշգամբում տեսավ — մի քանի զինվորներ, նրանց մեջ իրան — պ. Մարուքեին, իր հորջորջած՝ «քամի կուլ տվող» Կարո Դարայանին և սրանց մեջտեղը–օ՜, զարհուրանք,— իրան՝ ոստիկանապետին... 
Գլուխը բաց էր ոստիկանապետի. Հաջի Մանուկոֆ Էֆենդու նայած վայրկյանին՝ մի ինչ-որ սալդաթ պոկում էր նրա, ինչպես տեղացիք էին ասում ուսդիրներին՝ «չիները». «քամի կուլ տվողը» բռնել էր օձիքից ոստիկանապետի ու ցույց տալով ոստիկանապետի վախից ցամաքած դեմքը ներքևում կանգնած զինվորներին՝ «քամի կուլ տվողն» ասում էր անկարելի խոսքեր: 
Շուռ եկավ Հաջի Օնիկ էֆենդին ճեպով — վազեց հակառակ ուղղությամբ: 
Դեմից, նույնքան սարսափած ու շփոթված, դեպի ինքն էր գալիս — ընկ. Վառոդյանը. ընկ. Վառոդյանի փափախը թեքվել էր մի կողմ. զենք չկար: 
— «Ո՞ւր, Հաջի՜» — հարցրեց ընկ. Վառոդյանը` դեմքը, աղաչական, Հաջուն մոտեցնելով. « — Գնա՛, գնա՛, յավրո՜ւս. ինծի հետ զործ չունիս» — Հրեց նրան մի կողմ Հաջի Օնիկ էֆենդին ու շարունակեց վազել իր վազած ուղղությամբ: 
Ու դեռ չէր շուռ եկել դեպի կողքի փողոցը, երբ նորից ստիպված եղավ պատին կպչել Հաջին. կողքի փողոցից շուռ եկան դեպի ինքը ու լցրին փողոցը — զորքեր, զորքեր, զորքեր — անթիվ բազմություն. — դեպի Հինգհարկանի Շենքն էին գնում նրանք: 
Խառնված նրանց, այդ սալդաթներին. գնում էին նաև մրոտ մարդիկ, «բաշիբուզուկներ»–ինչպես մտածեց Հաջին. — երկաթուղագծի ծառայողներն ու բանվորներն էին դրանք, որ խառըվել էին զորքին — սալդաթներին: 
Սարսեց, քար կտրեց տեղն ու տեղը Հաջին: 
Հաջին տեսավ. բաշիբուզուկները, մեջ առած, տանում էին... բարձրաստիճան Սոխին. զինվորներով ու բաշիբուզուկներով շրջապատված, գլխաբաց, առանց ուսադիրների, կալանավորի նման գետին նայելով, քայլում էր... բարձրաստիճան Սոխը,— այսինքն գավառապետը... 
Բնազդաբար ձեռքը գլխարկին տարավ Հաջի Օնիկ էֆենդին, երբ անցնում էր մոտից գավառապետը. բարեբախտաբար, չնայեց նրա կողմը, և Հաջի Օնիկ էֆենդին մի գուլ ուրախություն զգաց իր ներսում, որ չնայեց իր կողմը գավառապետը: 
Բայց Հաջու այդ վայրկենական ուրախությունը հաջորդ վայրկյանին տեղի տվեց մի անզուսպ բարկության, անգամ կատաղության. — գավառապետին շրջապատող զինվորների ու բաշիբոզուկների հետևից, երգելով ու աղմկելով, գնում էին քաղաքի տկլոր երեխաները. նրանցից ոմանք գտել էին թիթեղե թեյամաններ ու զինվորական կատելոկներ, որոնց տակերին խփելով նրանք անասելի աղմուկ էին բարձրացնում — վայրի երաժշտություն: 
Զայրույթից ու կատաղությունից Հաջի Մանուկոֆ էֆենդու ծնկներն սկսեցին դողալ. կընկներ, եթե շարժվող զինվորների պատանման հոսանքը չպահեր: 
Հոսանքն անցավ, շրջվեց դեպի Հինգհարկանի Շենքը. փողոցը դատարկվեց: 
Հանգիստ շունչ քաշեց Հաջի Մանուկոֆ էֆենդին. հետո նստեց պատահաբար անցնող «Լույսի» գրասենյակի կառքը. քիչ անց, քրտնաթոր, ինչպես բաղանիքից ելած, իր տան առջևը իջնում էր կառքից Մանուկոֆ էֆենդին: 
« — Ո՞ւր է աղադ» — հարցրեց Հաջին կառապանից՝ նրան դրամ տալով. — էսօր կանտոր չէ էկե, չեմ տեսե» — պատասխանեց կառապանը, շուռ տվեց կառքը, գնաց:

Խորհրդավոր ժպիտը դեմքին, Ժպիտ, որի մեջ խառը կային թե՛ զարմանք, թե՜ անսպասելի ուրախություն և թե խորին ակնածանք,— հանդիպեց Հաջի Օնիկ էֆենդուն Հաջու ազիզ կողակիցը — Նունուֆար հանըմը. շնչասպառ, նրան հանձնեց իր ձեռնափայտը Հաջին և ուզում էր արդեն ընդունարանը մտնել, երբ Նունուֆար հանըմը կտրեց նրա ճանապարհը, Նունուֆար հանըմը մատները դրեց Հաջի Օնիկի շրթունքներին. — «ը՜ս՜ս՜ս» — մատները Հաջու շրթունքներին դնելով խորհրդավոր ժպտաց Նունուֆար հանըմը. «յա՛վաշ հերիֆները մարթ կա...»: 
«Վո՜վ կա» — չոր, ցցվեց էֆենդին՝ դեմքին վախ ու սարսափ. ու չհամբերեց, — արագ դեպի իրեն քաշեց դուռը... ու մնաց քարացած: 
Հյուրասենյակում նստած էին — երևակայո՞ւմ եք– Համո Համբարձումովիչը, բժիշկը և, — Հաջու համար ամենազարմանալին ու ամենաանսպասելին,— քաղաքի պարետը (բարձրահասակ սպան)... «է՛, շա՞տ պիտի երկարի սա սարսաղությունը» — ներս մըտնելով հարց տվեց Հաջին՝ հերթով նայելով Համո Համբարձումովիչի, բժշկի և բարձրահասակ սպայի (քաղաքի պարետի) դեմքերին, բայց Համո Համբարձումովիչի, բժշկի և քաղաքի պարետի (բարձրահասակ սպայի) դեմքերն անպատասխան թողին Հաջի Մանուկոֆ էֆենդու հարցմունքը: 
— «է՛, էրթա՛նք, էրթա՛նք մեյմեկ թաս օղի ասնենք» — ավելացրեց Հաջին՝ ընդհանուր շփոթմունքը ցրելու ցանկությամբ: 
Ու մտան ճաշասենյակ:

Ճաշասեղանի ամենավերի գլուխը, Հաջի Օնիկ էֆենդու կողքին նստած, լուռ ճաշում էր Մազութի Համոն: 
Մազութի Համոն ուտում էր պաղ, ջրանման, կանաչավուն «չորբա»: 
Ուտելով՝ Համո Համբարձումովիչը նայում էր պնակին. բայց Համո Համբարձումովիչի աչքերը կարծես չէին տեսնում կանաչավուն չորբան. պնակում, չորբայի փոխարեն, — մշուշ էր. անգո մի մշուշ — բաց տարածություն: 
Հասկանում էր Համո Համբարձումովիչը, զգում էր. — այն, որ կատարվում էր դուրսը — կատարվում էր իրենից դուրս, կատարվում էր — իրենից անկախ: 
Սպասում էր՝ ի՞նչ կլինի: 
Մտածում էր՝ ինչո՞վ կվերկանա: 
Ու պատասխան չէր գտնում իր այդ հարցմունքին Մազութի Համոն. ուղեղում — մշուշ էր. անգո մի մշուշ — բաց տարածություն...
Արդեն վերջացրել էին ճաշը, երբ եկավ ընկ. Վառոդյանը: 
Ընկ. Վառոդյանը ներս ընկավ շնչասպառ: 
Եվ ահա Հաջի Օնիկ էֆենդի Մանուկոֆի համար, իր իսկ բնակարանում, պատահեց չտեսնված մի բան. Համո Համբարձումովիչը, բժիշկը և ընկ. Վառոդյանը, խնդրեցին Հաջուն, որ նա թույլ տա իրենց առանձնանալ հարևան սենյակը: 
Հաջին, իհարկե, թույլ տվեց, թեկուզև ո՛չ առանց զարմանքի, որ իր իսկ բնակարանում հյուրերն ուզում են ազատվել իրենից: 
Բայց և այնպես — «ըսելիքդ ի՞նչ, Հաջի՛. ընկերես — պիտի քաշես»–մտածեց Հաջին ու առաջնորդեց հյուրերին հարևան սենյակը: 
Մտան հարևան սենյակը Համո Համբարձումովիչը, բժիշկը և ընկ. Վառոդյանը. Համո Համբարձումովիչը, բժիշկը և ընկեր Վառոդյանը փակվեցին հարևան սենյակում: 
Իսկ Հաջին մնաց քաղաքի պարետի (բարձրահասակ սպայի) հետ ճաշասենյակում. նաիրախառն ռուսերենով սկսեց զրուցել քաղաքի պարետի (բարձրահասակ սպայի) հետ օրվա անցուդարձի մասին: 
Խոսում էր Հաջին քաղաքի պարետի (բարձրահասակ սպայի) հետ, բայց միտքն այնտեղ էր — հարևան սենյակում: 
Հասկանում էր Հաջին. գիտեր, այդ վայրկյանին հարևան սենյակում նիստ էր Տեղական Կոմիտեի: 
Գիտեր, բայց չէր հասկանում Հաջին, որ այդ վայրկյանից պատմական վայր էր արդեն իր, Հաջի Օնիկ էֆենդի Մանուկոֆի բնակարանը. որ այդ վայրկյանին իր, Հաջի Օնիկ էֆենդի Մանուկոֆի բնակարանում, հարևան սենյակում, կատարվում էին, ինչպես իր, այնպես էլ ամբողջ Նաիրյան ցեղի համար — ճակատագրական անցքեր: 
— Այդ վայրկյանին Համո Համբարձումովիչր, բժիշկը և ընկ. Վառոդյանը, այսինքն Կենտրոնաուղեղասարդի Տեղական Կոմիտեն, այսինքն Նաիրյան տիեզերական ոգու Տեղական Սուբստանցիան իր գիրկն էր որոշում դեպի կատարվող դեպքերը, և այս տիեզերական հանգամանքը չէր ըմբըռնում Հաջին. Հաջին չէր հասկանում այս տիեզերական դեպքի ամբողջ նշանակությունը: 
Թե ի՞նչ որոշում հանեցին կատարվող դեպքերի մասին Համո Համբարձումովիչը, բժիշկը և ընկ. Վառոդյանը հարևան սենյակում — Հաջի Մանուկոֆ էֆենդին, իհարկե, չիմացավ և չէր էլ կարող իմանալ. բայց շուտով նա պիտի իմանար և պիտի իմանար նաև այն, թե ի՛նչ բարի պատեհություն էր իր համար այդ թանկագին հյուրերի այդ օրն իր մոտ գալը: 
Եվ այս ամենը Հաջին պիտի իմանար ընդամենը մի շաբաթ անց, երբ բժիշկ Սերգե Կասպարիչը շրջանային կոմիսար էր արդեն, իսկ Համո Համբարձումովիչը — Քաղաքային խորհրդի նախագահ...
Տարօրինակ, մութ, չհասկացված դեպքեր պատահեցին Նաիրյան այդ քաղաքում այդ մի շաբաթվա ընթացքում: 
Դեպքեր, որոնք ծածկված են գաղտնիքի ու խորհրդավորության անթափանցելի քողով — և դժվար թե որևէ մեկին երբևիցե Հաջողվի վեր հանել այդ քողը և նայել կատարված դեպքերի իսկական աստառին: 
Այնպես որ այստեղ մենք պիտի խուսափենք զանազան ենթադրություններ անելուց ու եզրակացություններ հանելուց. պիտի պատմենք լոկ այն, ինչ որ մեզ հաջողվել է տեսնել սեփական աչքերով կամ լսել մարդկանցից, որոնք մեր աչքին ունեն ճշմարտախոսի անկաշառ կերպարանք: 
— Անցնենք այդ դեպքերին:

Ամենից առաջ հարկավոր է ասել, որ այդ նույն ժամանակ, երբ Հաջի Օնիկ էֆենդի Մանուկոֆի բնակարանում հավաքված՝ կատարվող դեպքերի հանդեպ իր բռնելիք դիրքն էր որոշում Տեղական Կոմիտեն–այդ նույն վայրկյանին քաղաքում արդեն կային մարդիկ, որ ո՛չ միայն արդեն որոշել էին իրենց դիրքը, այլև փակցրել էին քաղաքի պատերին իրենց այդ դիրքի մասին պաստառ և նաիրատառ հայտարարություններ: 
Եվ կարևորն այն է, որ այդ հայտարարությունների տակ, ի թիվս այլ, մեծ մասամբ քաղաքին անծանոթ ստորագրությանց, կային և երկու ստորագրություն, որ բավականին մտահոգություն էին պատճառում ոչ միայն քաղաքի նիսիա բնակիչներին, այլև շատ ավելի պատկառելի մարդկանց
Կարո Դարայանի և պ. Մարուքեի (ստույգ՝ Մարուքե Դրաստամատյան) ստորագրություններն էին դրանք, որ մեխի գլուխների նման ցցվելով այդ հայտարարությունների տակից՝ մի շարք պատկառելի նաիրցիների մեջ սկզբից ևեթ այն միտքն էին առաջ բերում, որ այդ մեխի գլուխներին հարկավոր է խփել: 
Այդ հայտարարություններից բխող այս, որոշ չափով իմպրեսիոնիստական ցանկությունն ավելի ևս խորացավ մի շարք նաիրցիների մեջ մի օր անց, երբ քաղաքում տարածվել սկսեցին «Մութ Տեղ»–ի հետ կապված վերոհիշյալ լուրերը. ասում էին, որ այդ լուրերը տարածում է պ. Մարուքեն. ինչպես ասել ենք արդեն նույնիսկ կարծողներ կային, որ այդ լուրերը տարածելում մատ ունի նաև ընկ. Վառոդյանը, երևակայո՞ւմ եք՝ այն ընկեր Վառոդյանը, որ, ինչպես գիտենք՝ Տեղական Կոմիտեի անդամ էր վաղուց հետե և Համո Համբարձումովիչի անձնական բարեկամը: 
Չգիտենք մատ ունե՞ր թե չէ այդ լուրերը տարածելում ընկ. Վառոդյանը, բայց փաստը, մնում էր փաստ, և այդ փաստն այն էր, որ ինքն ընկ. Վառոդյանը գտնվել էր մի ինչ-որ հայտնի ցուցակում, այսինքն ոչ թե հայտնի, այլ գաղտնի, որ հայտնի էր դարձել Կարո Դարայանի, այդ «քամի կուլ տվող» նաիրցու, շնորհիվ: 
Դե արեք ու բան հասկացեք սրանից, և այն էլ սա դեռ ամբողջը չէ: 
Բանն այն է, որ այդ ցուցակը, ինչպես ասում էին՝ լրիվ չէր. չորս թերթ պոկված էր այդ ցուցակից, այդ չորս թերթի շուրջն էր ահա, որ Կարո Դարայանն ամեն մի ժողովում բարձրացնում էր անասելի աղմուկ, անտանել հարայ հրոց: 
Եվ վերջապես ինչքան աղմուկ ուզում էր՝ կարող էր բարձրացնել Կարո Դարայանը, բայց ինչո՞ւ էր կապում նա իր այդ աղմուկը Համո Համբարձումովիչի — Մազութի Համոյի հետ: 
Պ. Մարուքեին նայած՝ այնպես էր դուրս գալիս, իբր Համո Համբարձումովիչի և բժիշկ Սերգե Կասպարիչի ձեռքերի գործն էր այդ հայտնի, այսինքն գաղտնի ցուցակի առաջին չորս թերթերի անհայտ անհետանալը, բայց ո՞վ կհավատա պ. Մարուքեին: 
0, ոչ, մենք չէինք հավատա նման զրպարտությանց և չէինք էլ հավատում, չնայած որ — այդ ես հաստատ գիտեմ — անգամ ընկ. Վառոդյանն այդ առթիվ որոշ շրջաններում արել էր բավականին երկմիտ հայտարարություններ: 
Բայց ենթադրենք անգամ, որ որոշ հիմք ունեին պ. Մարուքեի հայտարարությունները, հարց ինչո՞ւ էին Մազութի Համոն և Սերգե Կասպարիչը, բժիշկը եթե միայն նրանց ձեռքերի գործն էր չորս թերթերի անհայտ անհետանալը) — ինչո՞ւ, էին նրանք ցուցակում թողել հինգերորդ թերթը, որի մեջ գտնվեց իրենց անձնական բարեկամի, իրենց Տեղական Կոմիտեի անդամի — ընկ. Վառոդյանի անունը: 
Չենք հասկանում, մնում ենք շվարած, մնում ենք — ձեռնաթափ: 
Եվ ապա ինչո՞վ պիտի շահագրգռված լիներ ընկ. Վառոդյանը վերոհիշյալ հայտարարություններն անելով, մի՞թե ցանկալի էր նրան իր անձնական բարեկամների, իր հետ միասին Տեղական կոմիտեում նստող այդ պատկառելի ընկերների վարկաբեկումը իհարկե ոչ, կասե ամեն մի խելքը գլխին անձնավորություն չէ՛ր կարող ցանկալի լինել, ինչքան էլ վիրավորված լիներ ընկ. Վառոդյանը հայտնի ցուցակի երևան գալով: 
Համոզված պնդում ենք մենք այս, մանավանդ որ մի շաբաթ անց մի կտրուկ հայտարարությունով Տեղական Կոմիտեն թյուրիմացության հետևանք հայտարարեց ընկ. Վառոդյանի հայտնի, այսինքն գաղտնի ցուցակում գտնվելու պատմությունը, այո՛, մի շաբաթ անց Տեղական Կոմիտեն իր պատկառելի ստորագրությամբ հայտարարեց ու հաստատեք ի լուր հանրության, որ ցուցակում գտնվել է ոչ թե Վառոդյան ազգանունը, այլ — Բարության և որ այդ Բարությանը ոչ մի կապ չունի ամենքին ավելի քան հայտնի ընկ. Վառոդյանի հետ: 
Եվ այդ հայտարարությունը լույս տեսնելու երկրորդ օրը — մի ավելորդ ապացույց ևս, որ իզուր էին պ. Մարուքեի չարամիտ զրպարտություններն ընկ. Վառոդյանի հասցեին, — ընկ. Վառոդյանը նշանակվեց քաղաքի ու շրջանի միլիցիապետ ու առաջին գործը, որով միլիցիայում զբաղվեց ընկ. Վառոդյանը, երևակայո՞ւմ եք Կարո Դարայանի կորած դիակի որոնումն էր. ասում ենք դիակի, որովհետև ընկ. Վառոդյանի այդ նոր պաշտոնին անցնելուց ընդամենը երկու օր առաջ հանկարծ լուր տարածվեց քաղաքում, որ Կարո Դարայանը (որ մինչ այդ ընտրված էր շրջանի զորքերի կոմիսար) — անհայտ չարագործների ձեռով սպանված է գիշերվա ժամը 4-ին, իսկ թե ինչո՞ւ անպայման «4ին» — անհայտ էր, ոչ ոք չգիտեր, բայց համառ կերպով ասվում էր, որ դեպքը պատահել է գիշերը՝ ճի՛շտ այդ ժամին: 
— Գետափին, սառույցի վրա (գետն այդպես ուշ էր հալչում Նաիրյան այդ քաղաքում) միլիցիան գտել էր արյան կարմիր-կարմիր, քստմնելի հետքեր... բայց մենք առաջ անցանք ու չասացինք այն հայտնի, այսինքն գաղտնի ցուցակների մասին այն ամենը, ինչ որ հայտնի է մեզ: 
Մութ, մութ, խորհրդավոր պատմություն էր այդ պատմությունը, ընթերցող, — և մենք չենք կարող չհիշատակել այստեղ այդ պատմության առթիվ այն ամենը, ինչ որ լսել ենք ու գիտենք, ինչ որ հայտնի է մեզ:

Ինչպես ասել ենք վերևում՝ այդ պատմությունը, այսինքն հայտնի (գաղտնի) ցուցակից չորս թերթ կորչելու պատմությունը, մեզ համար միանգամայն անհասկանալի պատճառով մարդիկ կապում էին այն հարցի հետ, թե գավառապետի տնից ելնելով՝ ո՞ւր էին գնացել Համո Համբարձումովիչը և Բժիշկը մարտի 2-ի գիշերը, ահա հարց, որ մի շաբաթ ամբողջ զանազան փսփսուկների նյութ էր տալիս քաղաքի նիսիա (ինչպես Հաջի Օնիկ էֆենդին էր ասում) բնակիչներին և, առաջին հերթին,պ. Մարուքեին: 
Բայց մենք խղճի ամենայն հանգստությամբ պիտի ասենք, որ մինչև վերջ էլ չէինք հավատում պ. Մարուքեի չարամիտ փսփսուկներին և չէինք էլ հավատա, և այժմ այս տողերը դու չէիր կարդա, ընթերցող, եթե մեր աչքին բավականին ծանրակշիռ մի հանգամանք շուտով չգար խախտելու մեր այդ անհողդողդ հավատքը. բանն այն է, որ Կարո Դարայանը ևս, իր եղերական վախճանից մի քանի օր առաջ, իմ, հեղինակիս, ներկայությամբ մի անգամ հայտարարեց մի բավականին բազմամարդ ժողովում, որ տեսել է այն երեկո, ավելի ճիշտ կլինի ասել՝ մարտի 2-ի գիշերը, ժամը մոտավորապես 2-ին, Համո Համբարձումովիչին և բժշկին՝ «Մութ Տեղի» պաշտոնյայի հետ Հինգհարկանի Շենքից ելնելիս: 
Հարց՝ ի՞նչ գործ ունեին գիշերվա այդ ուշ ժամին այդ ակնածելի վայրում Համո Համբարձումովիչը և Սերգե Կասպարիչը — բժիշկը... 
Հիշում եմ, երբ տվեց այս հարցը Կարո Դարայանը Համո Համբարձումովիչին — դահլիճում, ուր տեղի էր ունենում ժողովը, տիրեց ահասարսուռ լռություն, զարհուրելի զարզանդ... բոլորը, քար կտրած, սպասում էին Համո Համբարձումովիչի պատասխանին: 
Թվում էր, թե եբրայական Եհովայի նման, կամ ինչպես Զևսը — կփրփրի ահա Համո Համբարձումովիչը, — այդ, մենք կասեինք՝ Նաիրյան Արամազդը — եբրայական Եհովայի, կամ հունական Զևսի նման ցասման կայծակ ու շանթ կթափե այդ եղկ մահկանացոփ գլխին, այդ ողորմելի մահկանացուի, որ համարձակվում է կասկածի տակ առնել նրա, Համո Համբարձումովիչ Ասատուրովի, Տեղական Կոմիտեի նախագահի Տեղափոխական կուսությունը: 
— Բայց — երևակայո՞ւմ եք — կայծակը չճայթեց, շանթը չշողաց, ոչ էլ ամպրուղը որոտաց, այլ, պատկերավոր ասած՝ խաղաղարար անձրև, երկնային զովություն հորդեց Նաիրյան Արամազդի աչքերից, հորդեց դառնաթախիծ արցունք... 
Ալեհեր գլուխը պրեգիդիամի սեղանին դրած (Համո Համբարձումովիչը պրեզիդիումի անդամ էր այդ ժողովում) — դառնաթախիծ թախծեց, դառնացած լաց եղավ Մազութի Համոն — և ամբողջ դահլիճը, ուր ներկա էին բավականին թվով զինվորներ ու մի քանի վակզալի բաշիբուզուկներ, ուր ներկա էր նաև, — օ, խայտառակություն, — պ. Մարուքեն, — այո՛, ամբողջ դահլիճը քար կտրած, ահասարսուռ նայում էր Մազութի Համոյի հեկեկանքից ցնցվող, ալեհեր գլխին... «-Փա՛ստ, փա՛ստ» — վեր ցատկելով տեղից դառնաձայն բացականչեց հեկեկանքի միջից Մազութի Համոն: 
Բայց փաստ չկար, կար — մթին կասկածանք. միակ փաստանման բանը — Կարո Դարայանի ձեռքին գտնվող հայտնի, այսինքն գաղտնի ցուցակն էր, որի չորս թերթերը, ինչպես արդեն գիտենք,— պոկված էին ինչ-որ անհայտ ձեռքով:
-Իսկ կարելի՞ է արդյոք այդ չեղյալ թերթերի վրա հիմնվելով՝ խայտառակության սյանը գամել, կասկածի տակ առնել մի պատկառելի նաիրցու, մի ալեհեր հեղափոխականի հեղափոխական կուսությունը: 
— «Փա՛ստ» — դառնաթախիծ բացականչում էր արցունքից խեղդվող ձայնով Համո Համբարձումովիչը, ու պատերի լռությունն էր միայն և դեմքերի զարմանքն ու ակնածանքը դառնորեն արձագանքում Համո Համբարձումովիչի արդարություն հայցող աղեկտուր ձայնին…Ահա իրողությունն, ընթերցո՛ղ, փաստ չկար, կար — մթին կասկածանք: 
Գրում եմ այնպես, ինչպես տեսել ու լսել եմ ես, առանց եզրակացության մենք լվանում ենք մեր ձեռքերն այս մութը, անհասկանալի, անիմանալի գործից: 
Ասենք միայն այն, որ փաստ չլինելու պատճառով Համո Համբարձումովիչն արդարացավ, անգամ ասում էր հետագայում, որ, եթե կենդանի մնար Դարայանը — նրան դատի պիտի կանչեր, հեղափոխական դատարանի առաջ պատիվ պիտի պահանջեր նրանից ինքը, բայց, դժբախտաբար, Կարո Դարայանն այնպես անսպասելի կերպով զոհ գնաց անհայտ չարագործների ձեռքից, և Համո Համբարձումովիչը մնաց չբավարարված:




 --------------------------------------- 


Այո՛, մութը, կասկածելի, խորհրդավոր դեպքեր էին, որ տեղի ունեցան այդ շաբաթվա ընթացքում Նաիրյան այդ քաղաքում, և այդ դեպքերից ամենամութն ու ամենակասկածելին Կարո Դարայանի մահն էր, նրա անսպասելի սպանությունն անհայտ չարագործների ձեռքով: 
Եվ իզուր էր, իր՝ միլիցիապետի բոլոր կարողությունները գործի դնելով, քրտնաթոր որոնում նրա դիակը և նրան սպանողներին ընկ. Վառոդյանը. — նրանք չգտնվեցին: 
Ոչ միայն չգտնվեցին նրանք (այսինքն Կարո Դարայանի դիակը և Դարայանին սպանողները), այլև շատ շուտով կորցվեց, հայտնի չէ, թե Նաիրյան այդ քաղաքից ո՞ւր հեռացավ... պ. Մարուքեն: 
Ընկ. Վառոդյանը կասկած էր հայտնում, որ, ամենայն հավանականությամբ, Կարո Դարայանի սպանության հետ որոշ առնչություն պիտի որ ունենար պ. Մարուքեի անհետանալը, բայց այդ կասկածը կասկած էլ մնում էր և չէր կարող փարատվել, քանի դեռ չէր գտնված պ. Մարուքեն: 
Իսկ թե ուր էր գտնվում պ. Մարուքեն — միայն իրեն էր հայտնի և մեկ էլ ծխականի վարժուհի, մեզ վեպիս առաջին մասից արդեն բավականին ծանոթ, օր. Սաթոյին, որ արդեն մի շաբաթից ավելի էր, ինչ երեկոյան դասընթացներ էր կազմակերպել կայարանի մոտ գտնվող ինչ-որ կասկածելի մի տեղում, ուր նա ինչ-որ բաներ էր պարապում վակզալի բաշիբոզուկների, այսինքն կայարանի բանվորների հետ օրական մի ժամ պարբերաբար, տոն օրերին — երկու, անգամ երեք ժամ: 
Բայց այդ մասին, իհարկե, ոչ ոք չգիտեր, չգիտեր անգամ ինքր՝ ընկ. Վառոդյանը: 
Եվ այժմ էլ քաղաքում այդ օր. Սաթոն էր ահա, որ բռնել էր պ. Մարուքեի տեղը զանազան լուրեր, զրպարտություններ և մութ կասկածանքներ տարածելու գործում: 
Բայց օր. Սաթոյի և պ. Մարուքեի մեջ կար մի խոշոր տարբերություն, նախ՝ օր. Սաթոն կին էր, իսկ պ. Մարուքեն — տղամարդ (ամենաէական տարբերությունը) — և ապա — որ ավելի կարևոր է գուցե, քան առաջին հանգամանքը, — այս հարցում մեր կարծիքը տարբերվում է Հաջի Օնիկ էֆենդու կարծիքից, օր. Սաթոն ավելի էր զգույշ, խորամանկ, քան պ. Մարուքեն: 
Փա՞ստ, թեկուզ հենց այն, որ, չնայած օր. Սաթոյի տարածած մի շարք բավականին մութ ու պատասխանատու լուրերին — ոչ ոք չէր իմանում այդ լուրերի իսկական աղբյուրը, օր. Սաթոն այնպես էր տարածում այդ լուրերը, որ լուրերի սկզբնական աղբյուրը, այսինքն օր. Սաթոն, մնում էր, ինչպես ասում են, ստվերում, մնում էր–անհայտ: 
Ահա այս էր պատճառը, որ, չնայած ընկ. Վառոդյանի թափած գերմարդկային ջանքերին — նրան, ընկ. Վառոդյանին, այնպես էլ չէր հաջողվում այդ լուրերի առաջն առնել, իսկ այդ բանում ո՞վ կարող էր ավելի շահագրգռված լինել, քան ինքը միլիցիապետը, այսինքն նույն ընկ. Վառոդյանը: 
Եվ իր այս շահագրգռման համար, ասում են, ընկ. Վառոդյանն ուներ ավելի քան ծանրակշիռ պատճառներ: 
Օրինակ՝ թեկուզ հենց այն, որ այդ լուրեր տարածող աղբյուրը քաղաքում բաց էր թողել այնպիսի մի լուր, որից նույնիսկ ընկ. Վառոդյանի մազերը, ինչպես ասում են, բիզ-բիզ էին կանգնում — էլ ո՞ւր մնաց ուրիշներինը: 
Այդ լուրեր տարածող աղբյուրը Կարո Դարայանի սպանության առթիվ քաղաքում տարածել էր, որ զուր տեղն է պ. միլիցիապետն այնքան եռանդուն կերպով որոնում Դարայանի սպանողներին: 
Այդ աղբյուրին նայելով՝ միլիցիապետը Դարայանին սպանողներին կարող էր գտնել... իրենից չափազանց մոտիկ, եթե ոչ–հենց իր մեջ... 
Այսպիսի ահա անպատկառ լուրեր էր տարածում ստախոսության այդ անպատկառ աղբյուրը, և նրան շատ թանկ կնստեր նման հանցագործությունը, եթե նա ընկներ հեղափոխական իշխանության, այսինքն՝ ընկ. Վառոդյանի ձեռքը: 
Բացի այս ստերի այդ աղբյուրը, տարածում էր լուրեր, որ իբր թե քաղաքում նոր հաստատված հեղափոխական իշխանությունը, այսինքն Տեղական Կոմիտեն հանձինս Համո Համբարձումովիչի, բժշկի, ընկ. Վառոդյանի և այլոց, ազատ է արձակել, երևակայում եք — գավառապետին, ոստիկանապետին և «Մութ Տեղի» գլխավոր վարիչին — ահա՛ թե ինչ: 
Եվ մի՞թե այդ միևնույն աղբյուրը չէ՞ր, որ շըրջանառության էր հանել մի այլ, ոչ պակաս անպատկառ, զըրպարտություն ևս այն մասին, թե քաղաքի պարետը (բարձրահասակ սպան) գաղտնի պահվում է — հենց իրա Համո Համբարձումովիչի բնակարանում: 
— Այսպիսի լուրեր էր տարածում ահա Կարո Դարայանի սպանությունից և պ. Մարուքեի անհետանալուց հետո ստոր պրովոկացիաների (ինչպես ասում էր ընկ. Վառոդյանը) այդ աղբյուրը, այսինքն օր. Սաթոն, և այս լուրերն այնքան էին ջղայնացնում ու անհանգստացնում քաղաքի հեղափոխական իշխանությանը (Տեղական Կոմիտեին), որ նա, այսինքն քաղաքի իշխանությունը (Տեղական Կոմիտեն) հարկադրված եղավ ի վերջո մի ընդարձակ հայտարարությունով պաշտոնապես հերքել քաղաքում տարածված այդ պրովոկացիաները, որոնք, ինչպես ասված էր հայտարարության մեջ, նպատակ ունեն փորել ժողովրդական իշխանության դեռ նոր հաստատված հիմերը և վերականգնել ցարական լպիրշ ոեժիմը: 
— Այսպես էր ասված այդ հայտարարության մեջ. ավելին՝ ժողովրդի թշնամի և ցարական ստոր վարձկան էր հայտարարվում այդ հայտարարության մեջ նման պրովոկացիաներ տարածողը, իսկ հայտարարության ամենավերջում ասված էր, որ, ճիշտ է, հեղափոխության թշնամի մի շարք ցարական վարձկանների ջանքերով բանտից փախած են եղել գավառապետը, ոստիկանապետը, «Մութ Տեղի» գլխավոր վարիչը և քաղաքի պարետը, բայց հեղափոխական իշխանության (կարդա՝ Տեղական Կոմիտեի) ջանքերով, նրա ձեռք առած կտրուկ միջոցներով ժողովրդի թշնամիները գտնված են և վերստին փակված բանտում: 
Եվ ճիշտ որ, վերոհիշյալ անձնավորությունները վերստին ձերբակալված և փակված էին, բայց — «Ո՞ր բանտում» — հարցնում էր օր. Սաթոն խորամանկ: 
Ու ինքն էլ պատասխանում էր հարցին «Զինվորական բանտում»: 
— Լավ, լինի զինվորական, ի՞նչ տարբերություն, — կարող էր ասել միամիտ խոսակիցը, և եթե այդպես ասեր միամիտ խոսակիցը — օր. Սաթոն բաց կաներ նորից իր ստերի տոպրակը և արագ արագ, զանազան «լսել եմ»–ներով ու «ո՞վ գիտի»-ներով քողարկված, մանվածապատ նախադասություններ կթափեր խոսակցի գլխին — կարծիքներ ու կասկածներ: 
Չտեսնված լեզու ուներ այդ ծամը կտրած օրիորդը, որի «օրիորդությունը» վաղուց արդեն կասկածի էր ենթարկել ընկ. Վառոդյանը: 
Գիտեր՝ ո՞ւմ հետ պետք է խոսել և ո՞ւմ հետ ի՛նչ լեզվով պետք է խոսել: 
Ինչպես ասում էին քաղաքում՝ «դարմանի տակի ջուր» էր իսկ որ օր. Սաթոն. տեսքից՝ անմեղ, ներսից՝ սատանա: 
Երևակայո՞ւմ եք՝ անգամ վերոհիշյալ «վերստին ձերբակալությանց» մասին օր. Սաթոն տարածել էր քաղաքում անհավատալի ստեր, տարածել էր, որ իբր վերոհիշյալ անձնավորություններին «վերստին ձերբակալել է ոչ թե քաղաքի իշխանությունը (այսինքն՝ Տեղական Կոմիտեն), այլ զինվորական. — եկեք ու հավատացեք... 
Մի խոսքով ստերի կատարյալ տոպրակ էր դարձել Կարո Դարայանի սպանությունից և պ. Մարուքեի անհետանալուց հետո այդ օր. Սաթոն, և մենք ցավում ենք, որ նա ժամանակին չընկավ հեղափոխական իշխանության, այսինքն ընկ. Վառոդյանի ձեռքը:

Բայց սուտը սուտ, իսկ ռուսական առածն ասում է — «Չիք ծուխ առանց կրակի»: 
Իհարկե, ռուսական այդ առածը ևս կարելի է այնպես շուռ տալ, որ դուրս գա, — սատանան գիտե, թե ինչ. որ դուրս գա այն, ինչ ով ուզում է նայած քեֆին ու ճաշակին: 
Օրինակ՝ այդ առածից ելնելով կարելի է ասել, որ ներկա դեպքում «ծուխը» օր. Սաթոյի տարածած ստերն էին, իսկ «կրակը» — հենց ինքը՝ օր. Սաթոն... 
Եվ սա այսպես էլ էր, որովհետև վերստին ձերբակալությանց օրից մի երկու օր անց այնպիսի մի ծուխ տարածեց այդ կրակը, այսինքն օր. Սաթոն, որ բոլոր քաղաքացիք, մանավանդ Համո Համբարձումովիչը, բժիշկը և ընկ. Վառոդյանը ստիպված Հին քթները պահել, որպեսզի չխեղդվեն այդ ծխից, ավելի լավ է ասել այդ ծխանման գարշահոտությունից, որ տարածում էր այդ «կրակը»: 
Իսկ այդ ծուխը կայանում էր նրանում, որ օր. Սաթոն, ո՞վ գիտե ի՞նչ անիմանալի միջոցներով ու ճանապարհներով, ձեռք էր բերել ինչ-որ մի միֆական նամակի պատճեն և կարդում էր սրան-նրան, այսինքն նրանց, ում վրա ինքը վստահություն ուներ, և դրանք էլ իրենց հերթին տարածում էին, ում վրա որ վստահություն ունեին, վերջ ի վերջո այնպես էր դուրս գալիս, որ ոչ ոք չգիտեր, թե ո՞վ է այդ լուրերի իսկական ակը. մեկը լսում էր մյուսից և պատմում էր մյուսին — ահա և ամբողջը: 
— Ինձ էլ է կարդացել այդ միֆական նամակի պատճենն օր. Սաթոն, բայց ես, դժբախտաբար, մոտավորապես միայն հիշում եմ հիմա ա՛յդ միֆական նամակի բովանդակությունը: 
Հետաքրքիր նամակ էր այդ նամակը, ընթերցող, բայց ավելի հետաքրքիր էին օր. Սաթոյի կոմենտարիաներն այդ նամակին: 
Եվ ավելի քան հետաքրքիր էր այն (և այս հանգամանքը մինչև վերջ էլ ինձ համար չլուծված առեղծված մնաց), թե ինչպե՞ս էր այդ նամակը, հասցեագրված լինելով իրեն — Մազութի Համոյին,— ընկել օր. Սաթոյի ձեռքը, նու, եթե ոչ իսկական նամակը, գոնե պատճենը: 
Գուցե՞ օր. Սաթոն հենց ի՛նքն էր հնարել այդ միֆական նամակը և իր հնարածից պատճեն հանել, որպեսզի յուղ լցնի իր առանց այդ էլ բավականին լավ աշխատող անիվին, այսինքն — լեզվին... 
Ո՞վ իմանա: 
Մենք պատմում ենք այն, ինչ որ լսել ենք իրենից — օր. Սաթոյից, և թողնում ենք, որ ընթերցողն ինքը հավատա կամ չհավատա օր. Սաթոյին:

Այդ միֆական նամակը դրված էր զինվորական բանտից և հասցեագրված Համո Համբարձումովիչ Ասատուրովին: 
Նամակի հեղինակն էր — (եթե, իհարկե, ընդունենք, որ նամակն իսկապես գրված էր մեկի կողմից և ոչ թե հնարված օր. Սաթոյի ուղեղում) — վերստին ձերբակալված գավառապետը:

Այստեղ կարելի է ավելացնել օր. Սաթոյի հետաքրքիր կոմենտարիան: 
Օր. Սաթոյի ասելով՝ նամակը գրելուն գավառապետին առիթ է տվել վերստին ձերբակալությունը, որի մեջ, գավառապետի կարծիքով՝ անշուշտ մատ ունեցել է Մազութի Համոն: 
Օր. Սաթոն ևս այս հարցում համամիտ էր գավառապետին, իսկ թե ինչո՞ւ է Մազութի Համոն մատ խառնել գավառապետի վերստին ձերբակալությանը — դա պարզ է ինքնըստինքյան, ասում էր օր. Սաթոն. թեկուզ մեզ համար դա այնքան էլ «պարզ չէ ինքնըստինքյան», ինչպես ասում էր օր. Սաթոն: 
Բայց անցնենք նամակին: 
Հիշում եմ նամակն սկսվում էր « — Հարգելի պ. Ամո Ամբարձումովիչ» խոսքերով, և ես այդ խոսքերը կարդալիս, չգիտեմ ինչու, իսկույն պատկերացրի գավառապետի՝ չոր, դեղնած, իսկապես որ սոխի գլուխը զայրացկոտ զինվորականի նույնպես չոր, պաշտոնական հայացքը և ցանցառ մորուքը: 
Զայրույթի ու ցասման ահասարսուռ բոթ փչեց դեմքիս գավառապետի այդ հասարակ, քաղաքավարի խոսքերից և, թերևս, մասամբ էլ իմ այս հոգեկան շփոթմունքն էր պատճառը, որ ես հիմա այնքան էլ լավ չեմ հիշում նամակի առաջին նախադասությունները: 
Հիշում եմ միայն այն, որ նամակն սկսվում էր հարձակողական նախադասություններով: 
Նամակի առաջին իսկ խոսքերից երևում էր, որ հաստատ կերպով վճռել է կյանքի ու մահվան գրոհի դիմել այդ կալանված առյուծը, այդ հուժկու զինվորականը, որի պատահական անկումից օգտվելով` ինչպես ասված էր նամակում, քացի էին տալիս նրա ազնվական կողերին անգամ երկարականջ քեռիները: 
— Այսպիսի մի այլաբանական նախադասությունով էլ, կարծեմ, հենց սկսվում էր գավառապետի նամակը, նախադասությունը չեմ հիշում, բայց հիշում եմ օր. Սաթոյի կոմենտարիան «երկարականջ քեռիների» մասին, նրա կարծիքով այդ այլաբանական խոսքի տակ պետք է նապաստակներ հասկանալ, այնինչ իմ կարծիքը բավականին տարբերվում էր օր. Սաթոյի կարծիքից: 
Այո՛, ինչո՞ւ նապաստակներ, և ոչ ուրիշ մի բան... 
Բայց անցնենք նամակին: 
Կրկնում ենք՝ մենք բառացի չենք հիշում այդ միֆական նամակի բովանդակությունը, բայց բավականին լրիվ հիշում ենք նամակի ընդհանուր իմաստը, որ դժբախտաբար պիտի պատմենք մեր տկար լեզվով, տեղ-տեղ միայն բառերի մեջ բերելով նամակի այն ցայտուն տողերը, որ այն ժամանակ մեխվեցին մեր ուղեղում և մնացին այնտեղ — և, կարծում ենք, որ այդպես էլ մեխված կմնան այնտեղ — ընդմիշտ ու հավիտյան:

Նամակն, ինչպես ասացինք, սկսվում էր դառնագին հոխորտանքով, բայց գնալով փոխվում էր դառնաթախիծ տրտունջի և նորից ծայր էր առնում հոխորտանքն ու մեղադրանքը և, նորից տրտունջի ու դառնության փոխվելով վերջանում էր հույսով, որ «ամենակարող տերը» կվերականգնի արդարությունն Ահեղ Դատաստանի օրը, որին նա հավատում էր այնպես, ինչպես հավատում է Նորին Կայսերական Մեծության մոտալուտ հաղթանակին: 
Բայց այս չէ էականը և ամենահետաքրքիրն այդ նամակում, այլ այն, թե ի՞նչ լեզվով էր այդ նամակում խոսվում Համո Համբարձումովիչի և մանավանդ բժշկի — Սերգե Կասպարիչի մասին, այստեղ է ահա նամակի ամենայուղալին ու ամենահյութալին, և նամակի այդ տողերն էին ահա, որ հատուկ բավականություն էին պատճառում օր. Սաթոյին, վառում նրա հայացքը ու թքակալում նրա, ինչպես ասում էին քաղաքում — շնական շրթունքները: 
— «Մի՞թե դուք չէիք, հարգելի Ամո Ամբարձումովիչ» — ասվում էր այդ միֆական նամակում — «որ լիզում էիք իմ պնակները և բռնում իմ շուբան ամեն անգամ, երբ իմ բնակարանն էիք գալիս — և մի՞թե ձեր անզուգական դուստր Սևաչյա Պրիմադոննան չէ՞ր, որ հանգստացնում էր իմ, ծանր պաշտոնից քայքայված, ծերությունից հյուծված, վաստակած ջղերը... 
Իսկ ո՞վ էր, ո՞վ էր, արդյոք»,— ասվում էր ապա այդ միֆական նամակում, — «որ Նաիրյան գեղեցկուհիներ էր մատակարարում գաղտնի բաժանմունքի վարիչ Անգելեևին, եթե ոչ այսօրվա «Շրջանային Կոմիսար» Սերգե Կասպարիչը, երեկվա քաղաքային բժիշկը... 
Իսկ ո՞վ էր,— ասվում էր նամակում,-Որ Տեղական Կոմիտեի կնիքով և «Տեղական Կոմիտե» ստորագրությամբ ահաբեկող նամակ ուղարկեց երկու տարի առաջ մեր քաղաքում հսկայական պրակտիկա ձեռք բերած բժիշկ Կարչևսկուն, որպեսզի վերջինս իսկույն ևեթ թողնի մեր քաղաքը և հեռանա սատանաների գիրկը — ո՞վ էր այդ անողը, եթե ոչ նույն ինքը, ձեր (այսինքն Մազութի Համոյի, անզուգական բարեկամ, ներկայումս «Շրջանային Կոմիսար», Սերգե Կասպարիչը, նախկին քաղաքային բժիշկը... 
Եվ ո՞վ էր, որ — ասվում էր ապա այդ զարմանալի նամակում, — իր տան արտաքնոցի տախտակները թակարդի նման հարմարեցնելով՝ օրը ցերեկով իր տան արտաքնոցում խեղդեց իր հարազատ, խելագարված կնոջը, որպեսզի ազատվի նրանից, իբր մի ավելորդ բալաստից. — ո՞վ էր, ո՞վ էր այդ ամենի դիվային հեղինակը, եթե ոչ — էլի ինքը, նույն ինքը, բժիշկ Սերգե Կասպարիչը, մեր Տեղական Կոմիտեի անդամը, ներկայումս «շըրջանի կոմիսար» բժիշկ Սերգե Կասպարիչը... 
Իսկ դո՞ւք, — դիմելով իրան Համո Համբարձումովիչին՝ ասում էր ապա գավառապետը, այսինքն՝ միֆական այդ նամակը, — դուք չէի՞ք միթե, հարգելի Ամո Ամբարձումովիչ, որ իմ ստորադաս պաշտոնյա, շրջանի նաչալնիկ Շմերլինգի միջոցով ձեր «Լույսի» պահեստներից աբոզներով նավթ էիք ուղարկում մեր և մանավանդ ձեր դարավոր ոսոխին, անօրեններին, և ոսկիներ դիզում մեր ու ձեր եղբայրների թափած ծով արյան գնով... 
Դո՛ւք էիք, հարգելի Ամո Ամբարձումովիչ, դո՜ւք, — է իզուր եք դուք այսօր բանտ քշում ինձ, ծերուկիս, մոռանալով այն աղուհացը, որ տարիներ շարունակ վայելել եք իմ լիառատ սեղանից...»: 
Այսպիսի ահա ասված ամբաստանություններ կային իրա` Համո Համբարձումովիչի և բժիշկ Սերգե Կասպարիչի հասցեին այդ միֆական նամակում, և մենք չենք կասկածում, որ այդ միֆական նամակը հետևանք չէր օր. Սաթոյի փչացած ուղեղի: 
Այո՛, ես չեմ էլ կասկածում՛, որ այդ միֆական նամակը կարող էր այլ աղբյուր ունենալ, քան օր. Սաթոյի փչացած ուղեղը, որ ի բնե փչացած լինելուց, բացի՝ տարիներ շարունակ կրել էր իր վրա մի ավելի ևս փչացած, ավելի քան շնական ուղեղի — պ. Մարուքեի ուղեղի — ազդեցությունը:

Ինչևէ, ընթերցո՛ղ... 
Մութ ու խորհրդավոր պատմություններ էին դրանք, որ մինչև վերջ էլ ինձ, հեղինակիս համար այնպես էլ մութ մնացին ու մնացին խորհրդավոր: 
Հիմա էլ, երբ այստեղ նկարագրած դեպքերից անցել, են արդեն բավականին տարիներ, երբ բավականին ջուր է հոսել ինչպես ասում են, պատմության ջրաղացի անիվին, և մեր, նկարագրած դեպքերից ու անձնավորություններից շատ շատերն արդեն պատմության, այսինքն անգոյության գիրկն են անցել– Հիմա անգամ, ընթերցող, երբ ես մտքով շուռ եմ գալիս, դառնում եմ ետ և աշխատում եմ վերհիշել ու հասկանալ այն ժամանակ կատարված դեպքերն ու պատմությունները — այդ դեպքերն ու պատմություններն ինձ պատկերանում են, ինչպես պղտոր մի հոսանք, մութը մի գետ, որ անցնում է հորդած և խեղդուկ իր դեմն առնել ցանկացող ամեն մի խթան ու արգելք: 
Հիշում եմ՝ մի անգամ, երբ ես դեռ երեխա էի, հորդել էր մեր այդ նկարագրած քաղաքի գետը, գիշեր էր, երբ ես ու եղբայրս, տնից փախչելով, գնացինք հորդած գետին նայելու: 
Մութն էր. կարծես մազութ էին քսել երկնքին, ու հոսել էր մազութը երկնքից և ծածկել քաղաքը, փողոցները, շենքերն ու մարդկանց: 
Մենք ապրում էինք Վարդանի կամուրջի մոտերքը, Բերդի տակ, և տնից իջնելիս մենք կարծում էինք, որ կհասնենք գետափնյա փողոցը և այնտեղից կնայենք հորդած ջրին: 
Բայց մենք չարաչար սխալվեցինք: 
Մեր տնից դեպի Հիշյալ փողոցն էր իջնում ծուռումուռ մի արահետ, դեռ նոր էինք շուռ եկել այդ քարքարոտ արահետի վերջին ոլորտը, որից հետո արահետն ուղիղ դեպի գետափնյա փողոցն էր իջնում, երբ մեր աչքերի առաջ փռված խավարի մազութը բաժանվեց երկու մասի, վերը մուգ, իսկ ներքևը բաց գույնի մազութ էր, որ հազիվ էր տարբերվում վերի մազութից: 
Վարի համեմատաբար բաց գույնի մազութը — հորդած գետն էր, ջուրը, որ լցրել էր գետափնյա փողոցն ու ծանր շնթռկել լայն ու ահավոր, ինչպես մի առասպելական վիշապ: 
Մի ծանր, ճնշող, դեպի իր գիրկը քաշող խոնավություն էր շնչում հորդած գետը, ու ես կպչում էի եղբորս, որ ինձ իր գիրկը չքաշի, չխեղդի, կուլ չտա առասպելական այդ վիշապը: 
Դեմը, բաց գույնի մազութի խոնավ գրկից ելնելով՝ իր համեմատական մուգությամբ հետզհետե լուծվելով վերի մութ մազութին՝ տեսիլանման երերում էր ահռելի մի սևություն, հսկա մի քարակույտ, Վարդանի կամուրջն էր այդ, որ սևին էր տալիս մազութանման մշուշում: 
Մեր մոտ կանգնած մարդիկ վիճում էին, թե կդիմանա՞ արդյոք Վարդանի կամուրջը հեղեղած ջրի ահռելի հոսանքին, թե ոչ. կային, որ կարծում էին կդիմանա, ու կային, որ կարծում էին, թե ոչ: 
Այդ միջոցին էր ահա, որ գետի վերի կողմից, ծանր ողողած հեղեղատի միջից, լըսվեց զարհուրելի, սիրտ կեղեքող, անպատմելի մի ճիչ, ու ճիշտ նույն վայրկյանին սրընթաց հեղեղատի վրա երևաց փոքրիկ–փոքրի՜կ, վախկոտի պուշ աչքի նման ահաբեկված թարթող, սրընթաց մի կրակ: 
Ես ավելի պինդ սեղմվեցի եղբորս, գըրկեցի նրա ոտքը, շուրջս հավաքված մարդիկ բարձրացրին մի ահախառն աղմուկ, շարժվեցին տեղերում ու, չգիտեմ ինչու, հայհոյեցին իրար, այդ ժամանակ մի վերջին անգամ ևս խոնավ հեղեղատի ծանրանիստ մազութի միջից լսվեց զարհուրելի սրտակեղեք ճիչը, վախկոտի աչքի պես ահաբեկված թարթող պուշ կրակը սրընթաց սուրաց դեպի Վարդանի կամուրջի սևասև ուրվականը — և ամեն ինչ կորավ, լռեց, սուզվեց մազութանման հեղեղատում: 
Պարզվեց, որ քաղաքի գետափնյա փողոցներից պոկված մի նավակ էր դա, որ հոսանքի մեջ ընկնելով՝ քշվել էր դեպի Վարդանի կամուրջը: 
Եղբորս կողքին կպած դողալով տուն եկա ես, պառկեցի մորս կողքին — և ամբողջ գիշերը մինչև լույս իմ մանկական ուղեղի միջից ծանրանիստ ընթանում էր հորդած գետը, ուղեղիս ահաբեկված մազութում կախված՝ օրորվում էր Վարդանի կամուրջի սևասև ուրվականը, ու այդ սևասև ուրվականին դիպչելով սրտակեղեք մի ճիչ էր արձակում վախկոտի աչքի պես ահաբեկված թարթող, պուշ կրակը: 
Առավոտյան արթնանալիս իմ առաջին գործն այն եղավ, որ ես շնչակտուր վազեցի դեպի գետը և — օ՜, զարմանք և ուրախություն, տեսա, որ գետափնյա փողոցից արդեն քաշվել էր առասպելական վիշապը, գետն իր ափերն էր մտել և հոսում էր հանդարտ, իսկ Վարդանի կամուրջը գետի մեջտեղն արքայաբար նստած չորացնում էր իր թրջած կողերը ելնող արևի պայծառ ճառագայթների ներքո... 
Մանկական միամտությամբ նայեցի Վարդանի կամուրջի կողերին դիպչող մթափրփուր ջրին, կարծելով, որ այնտեղ կգտնեմ որևէ հետք գիշերվա սրընթաց սահող նավակից և անգամ, — օ՛, մանկական անմեղություն, — վախկոտի պուշ աչքի նման ահաբեկված թարթող այն կրակից. .» Բայց ո՛չ մի հետք, իհարկե, չկար, և չէր էլ կարող լինել այդ բոլորից: 
Վարդանի կամուրջն էր միայն, որ արքայաբար կուրծքը դեմ էր տվել մթափրփուր ջրերին... 
Մանկությանս օրերին կատարված այս ինքնին աննշան դեպքից անցել են համարյա քսանից ավելի երկար ու ձիգ տարիներ, բայց ես հիշեցի հանկարծ ինքնին աննշան այդ դեպքը Նաիրյան մեր նկարագրած քաղաքի վերոհիշյալ դեպքերն ու պատմությունները մտաբերելիս: 
Իսկ պատահական բա՞ն է արդյոք, երբ մարդ այս կամ այն դեպքի կամ պատմության առիթով հիշում է մի ուրիշ, այլ դեպք կամ պատմություն: 
— Իհարկե, պատահական բան չէ, ընթերցող — և խորը, խորը, խորագույն իմաստ կա նման, գիտական տերմինով ասած գաղափարների ասոցիացիայում, և ներկա դեպքում այդ խորագուն իմաստն ինձ համար պարզ է ավելի, քան արևի լույսը: 
Եվ իրոք, իր ափերից ելած, հորդած գետ չէ՞ր միթե այն օրերում Նաիրյան այդ քաղաքի կյանքը, մի կյանք, որի վրա, ինչպես հայտնի է քեզ, ընթերցո՛ղ, վաղուց հետե կախված էր մազութանման մշուշը, որը վաղուց հետե ծածկել էր, ինչպես հայտնի է քեզ, Նաիրյան այդ քաղաքն ու բնակիչներին, շենքերն ու մարդկանց: 
Հեղեղել էր կյանքը, ելել էր այդ օրերին իր սովորական ափերից և, թերևս, իզուր էր Կարո Դարայանը փորձել լույսի նշույլ մտցնել, վերոհիշյալ դժբախտ նավաստիի նման թարթել իր տարտամ կրակը, մազութանման մուժում: 
— 0, պիտի իմանար, պիտի հասկանար այդ Կարո Դարայանը, որ զարնվելու է իր նավակը «Վարդանի կամուրջի» Արքայանիստ քարակույտին, որ վաղուց սովոր էր արդեն իր քարակերտ կուրծքը դեմ անել ամեն հոսանքի ու հեղեղատի: 
Եվ ճիշտ որ. վերը նկարագրած դեպքից հետո ես հեռացա Նաիրյան այդ քաղաքից և վերադարձա մի տարի անց, ու ի՞նչ . նույնն էր տպավորությունս, ճիշտ նույն տպավորությունը, որ ես ստացել էի մանկությանս օրերին՝ հորդած գետը տեսնելու գնալու հաջորդ առավոտը, ճիշտ այն ժամանակվա նման ես տեսա, որ համարյա թե իր սովորական ափերն է մտել Նաիրյան այդ քաղաքի առօրյա կյանքի այն ժամանակ այնպես մթափրփուր հորդած, հեղեղած գետը — և նույն ակնածանքով ու ահավոր հիացմունքով ես տեսա մեր ամենա–հարգելի Մազութի Համոյին, որ, ինչպես գետի հորդելուց հետո Վարդանի կամուրջը, արքայակերպ կեցել էր կյանքի արդեն բավականին հանդարտած, համարյա իր ափերը մտած հոսանքի մեջտեղը և այլևս իզուր էին նրա, այսինքն՝ Մազութի Համոյի, հասարակական դիրքի քարակերտ պատերին դիպչել փորձում արդեն իջած գետի մի քանի մանրիկ, մթափրփուր ալիքները... 
Բարեբախտաբար այլևս երեխա չէի ես այդ ժամանակ, որպեսզի այդ լղրճուկ (ընկ. Վառոդյանի խոսքով ասած) ալիքների փրփուրում փնտրեի ինչ-որ նավաբեկման հետքեր: 
Օր. Սաթոն էր միայն, որ դեռ շարունակում էր տարածել քաղաքում իր անսպառ ստերն ու պրովոկացիաները , — բայց էլ ո՞վ էր օր. Սաթոյին, այդ «ծամը կտրած լրփին», կարևորություն տվողը: 
Մազութի Համոն կար ու կանգնած էր էլի, ինչպես Վարդանի կամուրջը, անսաստ ու քարակերտ: 
Կանգնած էր Նաիրյան այդ քաղաքի ու իսկական, այո՛, համարյա թե մարմնացած Նաիրիի, այսպես կոչված, «գրավված վայրերի» կենտրոնում, որպես «Ընկերության» լիազոր ներկայացուցիչ, Տեղական Կոմիտեի և Քաղաքային Խորհրդի նախագահ, Զինվորական Գերագույն Ատյանի անդամ — և այլն, և այլն, և այլն, — և նրա, Մազութի Համոյի ուղեղում էլի Նաիրյանն էր ու հավիտենականը՝ արդեն մարմնավորվել սկսող երկիր Նաիրին...
Շատ ջրեր էին հոսել Նաիրյան այդ քաղաքի և ընդհանրապես Նաիրիի ու աշխարհի վրայով այդ մի տարվա ընթացքում, երբ ես բացակայում էի քաղաքից ու Նաիրիից, և ամենանշանավորն ու կարևորն այն էր, որ այդ ջրերի հետ մեկտեղ հոսել էին նաև բանակները Նաիրիից ու այդ քաղաքից, և Նաիրին ու քաղաքը մնացել էին Մազութի Համոյին ու նաիրցիներին, երազյալը, կարծես, երկրային էր դարձել. Մազութի Համոյի ուղեղից սահելով՝ մարմնավորվել էր կարծես երկիրը Նաիրի: 
Հավաքել էր «Ընկերությանը» և գրավված վայրերն էր ուղարկել բազում ու անհամար Նաիրյան ռազմիկներ, դարերի մուժից, մշուշից ելնելով՝ հառնել էր, վերջապես, Նաիրյան կարծր ոգին, գրավել էր շեներ ու քաղաքներ, բռնել էր բերդը: 
Անթիվ տարիներից, դարերից հետո վերստին Նաիրյան դարձած Առաքելոց եկեղեցում Նաիրյան հնամյա բարբառով աստվածահաճո պատարագ էր անում արդեն տեր Հուսիկ քահանան — Խաչագողը, ու բերդի ամենաբարձր աշտարակի վրա եռագույն դրոշ պարզած՝ բերդի հրամանատարն էր արդեն ընկ. Վառոդյանը: 
Քաղաքի ու շրջանի, արդեն ամբողջովին Նաիրյան դարձած, դպրոցների վարիչ էր Արամ Անտոնիչը, դպրոցի (այսինքն ռեալականի) տեսուչը, իսկ Գեներալ Ալոշը, Հաջի Օնիկ էֆենդի Մանուկոֆը, կոշկակար Սիմոնը — Կլուբի մեյմունը, մանրավաճառ Կոլոպոտյանը և շատ ու շատ ուրիշ պատկառելի նաիրցիներ դարձել էին Քաղաքային Խորհրդի անդամներ: 
Մենակ Մեռելի Ենոքն էր իր տեղը մնացել. Քոռ Արութի հետ մեկտեղ նա էլի չայ ու կալբաս էր ծախում վակզալի մեյդանում,— և ոչինչ՝ գոհ էր իր վիճակից: 
Մոռացանք (Օսեփ Նարիմանովին. հաշտարար դատավոր Օսեփ Նարիմանովը միանգամայն լքել էր իր հաշտարար գործունեությունը և բժիշկ Սերգե Կասպարիչի հետ միասին դարձել էր Զինվորական Գերագույն Ատյանի անդամ, այսինքն մենակ ինքը, Օսեփ Նարիմանովն էր՝ անգամ, իսկ բժիշկ Սերգե Կասպարիչը — այդ Գերագույն Ատյանի նախագահն էր, քաղաքի ու շրջանի ամենաազդեցիկ մարդը, այո՝ նույնիսկ ասողներ կային, որ ավելի ագդեցիկ, քան ինքը՝ Մազութի Համոն: 
— Բայց մենք, իհարկե, չենք հավատում նման երեխայամիտ կարծիքներին: 
Այսպիսով, ինչպես տեսնում եք, ամեն ինչ փոխվել էր և ընդունել միանգամայն Նաիրյան կերպարանք: 
Նաիրի՜ն էր, հին, երազյալ, հավիտենական Նաիրին, որ տարիների մուժից, մշուշից ելած՝ առել էր իրական կերպարանք: 
Եվ ամեն ինչ լավ էր գնում, նույնիսկ կարելի է ասել, որ կատարյալ հանգիստ ու խաղաղություն կտիրեր Նաիրյան այդ քաղաքում և շրջանում, եթե չլինեին մի շարք ստոր, անպատկառ, նաիրադավաճան մարդիկ, որոնք խանգարում էին նորաստեղծ նաիրապետության հանգիստը: 
Եվ ո՞վ գիտե կկատարվեի՞ն արդյոք հետագա դժբախտ ու ահավոր դեպքերը, եթե չլինեին այդ ստոր, անպատկառ, նաիրադավաճան մարդիկ: 
Երևակայո՞ւմ եք՝ դրանք, այդ ստոր, դավաճան, անպատկառ մարդիկ, դեմ էին «գրավված վայրերի» պաշտպանության, ինչ-որ խաղաղություն էին պահանջում այդ ստոր, դավաճան, ազգուրաց մարդիկ, երբ դեռ չէր գետնահարված ոսոխը, ավելին՝ երբ իր վերջին հորդաները հավաքած՝ թափթփուկ բանակներով պատրաստվում էր «գրավված վայրերը» խուժել, վերստին հրի ու սրի մատնել այնքան դժվարություններով վերջապես ազատագրված երկիրը Նաիրի... 
Հասկանո՞ւմ եք՝ ղուշը, ինչպես ասում էր Հաջի Օնիկ էֆենդին, երկնային թոչունը եկել, իր ոտքով մեր ձեռն էր ընկել, իսկ այդ ստոր պարոնները պահանջում էին, որ մենք մեր ձեռքով վերցնենք ու բաց թողնենք այդ ղուշը — հանուն ինչի՞, կամ, ինչպես նույն Հաջի Օնիկ էֆենդի Մանուկոֆն էր ասում — անունն ի՞նչ դնենք... 0, ոչ մի անուն չէր կարելի դնել այդ նաիրուրաց տխմարությանը, քան այն անունը, որ դրել էր Տեղական Կոմիտեն, ո՛չ «Ընկերությունն» ինքը, և այդ անունն էր, ինչպես քանիցս կրկնել ենք արդեն ի միջի այլոց — «Ագգային դավաճանություն»: 
Եվ ո՞վքեր էին դրանք, և ո՞վ էր դրանց ղեկավարը. — մի քանի լղրճուկ սինլքորներ, ինչպես ասում էր Համո Համբարձումովիչը, կամ հայվարա սանքյուլոտներ, ինչպես կարծում էր անգլիախոս Հաջի Օնիկ էֆենդին և չհասկացողին թարգմանում ու հասկացնում, որ սանքյուլոտներ նշանակում է — անվարտիք շներ, կարծես թե վարտիքավոր շներ էլ են լինում... 
Եվ ո՞վ էր, ո վ էր, ինչպես ասացինք, դրանց ղեկավարը, կամ, ինչպես էլի նույն Հաջին էր ասում — «վերի գլուխը». — արյունարբու մի սկյութ, ռսացած մի մոնղոլ, մի գերմանական լրտես, որ պլոմբած վագոնով հայրենիք վերադարձած՝ չին զորքերու և անվարտիք ավարաներու օգնությամբ ներսերում Խլել էր արդեն իշխանությունն ու հանձնել այն գերմանացիներին՝ այդպիսով գլուխ բերելով իր այն խոստումը, ու՝ տվել էր արյունարբու Վիլհելմ կայսեր... 
Ահա՛ թե ո՞վքեր էին դրանք և ահա թե ո՛վ էր դրանց «ամենավերի գլուխը», այսինքն՝ ամենամեծ ղեկավարը: 
Եվ, երևակայո՞ւմ եք, ընթերցող — այդ ժամանակ արդեն պարզվել էր (գոնե այդպես էր ինձ հավատացնում պ. Աբոմարշը), որ Նաիրյան այդ քաղաքում այդ սանքյուլոտների այսինքն անվարտիք շների ղեկավարն է եղել, — հասկանո՞ւմ եք սույն Հաջու խոսքերով ասած՝ այն «շանսատակ եղած» Կարո Դարայանը, որի սպանողներին զուր տեղն էր իր թանկագին ժամանակն ու անսպառ եռանդն անձնվիրաբար մսխելով այնքան տենդագին որոնում ընկ. Վառոդյանը: 
« — Շունը շան մահով կսատկի» — ասում էր այդ առթիվ Հաջի Օնիկ էֆենդի Մանուկոֆը, և նա, թերևս, իրավունք ուներ, որովհետև, պե՞տք է վերջապես մի կերպ արտահայտություն գտներ այդ պատկառելի նաիրցու անձնուրաց նաիրասիրությունը: 
Ահա թե ով է եղել Կարո Դարայանը, ընթերցող, իսկ մենք դեռ ցավում էինք նրա եղերական մահվան համար և անվերապահ հավատ էինք ընծայում նրա ամեն մի խոսքին: 
Իսկ նրա ընկերնե՞րը. ովքե՞ր էին նրանք
Նաիրյան այդ քաղաքում առաջինը՝ Կարո Դարայանի խորհրրդավոր սպանությունից հետո քաղաքից անհայտ անհետացած պ. Մարուքեն էր, ընկ. Վառոդյանի հորջորջած այդ պ. Դրաստամատը, և ապա — մեզ քաջ ծանոթ «ծամը կրտրած» չակերտավոր «օրիորդ» օր. Սաթոն և էլի մի քանի նման արարածներ, մի երկու հոգի, որ վակզալի մոտերքը հավաքված՝ գլխահան էին անում վակզալի բաշիբուզուկներին, այսինքն երկաթուղային բանվորներին ու ծառայողներին և ֆրոնտից փախած դեզերտիրներին: 
— Ահա՛, ահա՛, ընթերցող, թե ովքեր էին Նաիրյան այդ քաղաքի և նորաբողբոջ նաիրապետության հանգիստը խանգարողները, դրանք էին, այդ ստոր, նաիրուրաց, նաիրադավաճան մարդիկ, որ մրոտ, կամ, տեր Հուսիկ քահանա — Խաչագողի խոսքով ասած՝ «խլնքոտ» քթներն ամեն տեղ խոթելով ջուր էին պղտորում, որ ձուկ որսան: 
Եվ դա, հասկանո՞ւմ եք (կրկնում ենք, ընթերցող, որ լավ գլխի ընկնես և հարկ եղածի չափ լավ պատկերացնես դրության ամբողջ խայտառակությունը) — և այդ ամենն այն ժամանակ, երբ գրավված վայրերը, այսինքն արդեն իրողություն դարձած Նաիրյան երկիրն անցնելով՝ արդեն անկախ Նաիրի էր հայտարարել Նաիրյան հայտնի հերոս, այժմ հայտնի զորավարը, — այն ժամանակ, երբ ինչպես ասում են՝ քար ու քրտինք կտրած՝ Նաիրյան ռազմիկներ էր ուղարկում գրավված հայրերը, այսինքն երկիր Նաիրին պաշտպանելու համար, Տեղական Կոմիտեն, ոչ՝ տեղական, այսինքն Նաիրյան իշխանությունը, — երբ, մյուս կողմից, արդեն ստույգ լուրեր ուներ ստացած Նաիրյան իշխանությունը, որ, վերջին հորդաները հավաքած, թափթփուկ բանակներով մտադրություն ունի գրավված վայրերը խուժելու Հավիտենական Հիվանդը, — այդ ժամանակ ահա այդ ստոր, դավաճան, նաիրուրաց մարդիկ դեգերտիրություն էին քարոզում Նաիրյան բանակում և խոսում էին հաշտության մասին, ո՞ւմ հետ. — հավիտենական ոսոխի ու Հավիտենական Հիվանդի, որին նաիրցի մի ռազմիկի քացին անգամ բավական էր,— ինչպես ասում էր Մազութի Համոն, որպեսզի նա հավիտենապես փչեր իր շունչը, և նա, իհարկե, կփչեր իր շունչը, եթե չլինեին այդ նաիրուրաց, ստոր, նաիրադավաճան մարդիկ — Ո՛ւշ, շատ ուշ գլխի ընկան (և դեռ հարց է՛ գլխի կընկնեի՞ն արդյոք մյուսները, եթե չլիներ էլի նույն Մազութի Համոն) և ուշ, շա՜տ ուշ հարկ եղած խստագույն միջոցներին դիմեցին հիշյալ լրբերի վերաբերմամբ Նաիրյան իշխանավորները,— բայց թե ի՞նչ կարող էին անել այլևս նրանք, երբ արդեն մեր նկարագրած քաղաքի համարյա պարիսպների տակ էր ոսոխը, երբ, երկու օր անց, ինչպես հետագայում մանրամասն կիմանանք, դեպքերի թավալգլոր արագությամբ ընկավ Նաիրյան այդ քաղաքը, և Հավիտենական ոսոխը ոտք դրեց վառվող քաղաքի մոխիրների վրա...



 --------------------------------------- 


Մենք արդեն անցնում ենք Նաիրյան այդ քաղաքի և սույն այս պոեմանման վեպի վերջին դեպքերի նկարագրությանը, և մի սատ, անողոք, դառնաթախիծ կսկիծ սկսում է ուտել մեր սիրտը, ձեռքս կրկին սկսում է դողալ, և գրությանս տառերը գրվում են ծուռ ու դողդոջ, կարծես օրորում է տողերս աներևույթ մի հողմ... 
Սև, մրուրոտ, արյունալի են այդ դեպքերը, որոնց նկարագրությանն անցնելու ենք հիմա, ընթերցող, և չգիտենք՝ կարողանալո՞ւ է արդյոք մեր տկար գրիչը պատկերել այդ դեպքերն այնքան սրտակեղեք ու ահավոր, որքան սրտակեղեք ու ահավոր էին նրանք իրականում: 
Մենք ավելի քան կասկածում ենք դրան, ընթերցո՛ղ, որովհետև դժվար թե մեր հնամյա արևի ներքո գտնվի մի գրիչ, որ պատկերել կարողանա այդ վերջին դեպքերը, պատկերել այնպես, որ բիզ– բիզ կանգնեն ընթերցողի մազերը, կսկծից ու ցավից խորովվի ընթերցողի սիրտը, և այրող, այրող, այրող արցունքներ թափվեն ընթերցողի աչքերից: 
Մենք չենք հավատում, որ դա կհաջողվի մեզ, ընթերցո՛ղ, և բարկությունից ու ցավից ուզում ենք դեն նետել մեր գրիչը, չգրել, չվերջացնել պոեմանման այս վեպը, որ առանց այդ էլ բավականին երկարեց, — բայց ահա իմ, հեղինակիս, ուղեղի խորհրդավոր գաղտնարանից ելնելով՝ խուժում են հոգևոր հայացքիս առջև սև, մրուրե, արյունալի դեպքեր ու դեմքեր, — և ես կրկին վերցնում եմ գրիչը ընդհատված պատմությունս շարունակելու:

Այս անգամ ևս պատմությունն սկսվեց նրանից — այսինքն էլի իրանից՝ Համո Համբարձումովիչից-Մազութի Համոյից...Եվ ինչպե՞ս կարող էր իրանից, այսինքն՝ Համո Համբարձումովիչից Մազութի Համոյից չսկսվել, երբ, ինչպես հայտնի է արդեն, ոչ միայն Նաիրյան այդ քաղաքը, այլև ամբողջ Նաիրին նրա շուրջն էր դառնում, և ոչ միայն շուրջը դառնում, այլև, ինչպես գիտենք, հասել էր նրա ուղեղից՝ նրա, Մազութի Համոյի ուղեղից սահելով՝ ուղեղայինը դարձել էր, կամ համարյա թե դարձել էր երկրային. դարձել էր– համարյա փաստ... 
Այո՛, այս անգամ ևս սկսվեց նրանից, որ քաղաքում հանկարծ լուրեր տարածվեցին, թե Համո Համբարձումովիչ Ասատուրովը — Մազութի Համոն գրավված վայրերն է մեկնում, իբր արտակարգ լիազոր՝ տեղում դիմադրություն կազմակերպելու համար: 
Դրա հետ զուգընթացաբար քաղաքում պտտվել սկսեցին լուրեր, թե շարժվել է արդեն ոսոխը և զալիս է Նաիրյան այդ քաղաքի վրա. գալիս է սելավանման, քար ու քանդ անելով այն ամենը, ինչ որ գտնում է իր ճանապարհին: 
Այսպիսի՛ ահա լուրեր պտտվել սկսեցին այդ առավոտ քաղաքում, և այս լուրերի հետ մեկտեղ, սրանց զուգընթաց՝ պտտվել սկսեցին քաղաքում — ոչ թե ուրիշ լուրեր, այլ կենդանի մարդիկ, քաղաքում պտտվող այդ ոչ թե լուրերը, այլ կենդանի մարդիկ մտնում էին տները և տներից դուրս էին բերում — ոչ թե իրեր, այլ զենքի ընդունակներին ու քշում կայարան, քշում ֆրոնտ: 
Եվ այս ամենը կատարվում էր ոչ թե այնպես, քամու բերածով, այլ այն պատերին փակցրած սպիտակ, բայց այս անգամ նաիրատառ, և ոչ թե հայտարարությունների, այլ հրամանների հիման վրա, հրամաններ, որոնց ներքևը — օ՜, զարմանալի զարմանք, — դրված էր ոչ թե ընկ. Վառոդյանի, կամ Տեղական Կոմիտեի, կամ զինվորական իշխանության, և կամ, վերջապես, իրա՝ Համո Համբարձումովիչի անունը, այլ — այդ նաիրատառ հրամանների ներքևը գրված էր — երևակայո՞ւմ եք — ոչ թե անուն, ազգանուն, կամ հիմնարկության անուն ասենք, այլ — երեք տառ միայն, երկու Հ. և մի Դ. (Հ. Հ. Դ.) — Եվ այդ երեք տառերի ազդեցությունն ավելի էր ուժեղ ու զարհուրելի, քան հազար-հազար թեկուզև Մազութի Համոների, կամ զանազան իշխանությանց անուններ... 
Մահվան սարսուռ էր փչում այդ երեք տառից — ահա թե ինչ: 
Երեք այդ զարհուրելի տառերով ստորագրված հայտարարությունը, ներողություն — որասանը — սկսվում էր «Նաիրցինե՛ր» դիմումով, կարճ ու ազդու: 
Այո՛, կարճ ու ազդու էր այդ դիմումը, ինչպես կարճ ու ազդու էր այդ դիմումի, այսինքն՝ հրամանի, ներքևի ստորագրությունը, — բայց հասկացողի համար մի ամբողջ, այո՛, մի ամբողջ տիեզերք կար այդ մի հատիկ բանում, և այս բանը հասկանում էին ոչ թե ընտրյալները միայն, ոչ թե բացառությունները, այլև ամենքը, բառացի ամենքը, — առանց բացառության: 
Ավելին՝ ոչ միայն հասկանում էին, այլն, մտնում էին մեջը, այդ մի հատիկ բառի մեջ — ամենքը, սա՛ էր ահա զարմանալին: 
Այո, այդ մի հատիկ բառի մեջ էին մտնում թե Համո Համբարձումովիչը — Մազութի Համոն ինքը, թե ընկ. Վառոդյանը, թե Սերգե Կասպարիչը — Բժիշկը, թե Օսեփ Նարիմանովը, թե Հաջի Մանուկոֆ էֆենդին, թե մանրավաճառ Կոլոպոտյանը, թե Մեռելի Ենոքը ու Քոռ Արութը և անգամ վակզալի բաշիբուզուկներն ու դեզերտիրները, այսպիսի ահա տիեզերական տարողություն ուներ այդ դիմումը, այդ մի հատիկ բառը, որով սկսվում էր հրամանը: 
— «Նաիրցինե՛ր» — ասված էր այդ հրամանում, «Hannipal ad portas…!» Հենց այսպես էլ տպված էր՝ ինգլիզի լեզվով, ինչպես կարծում էին սարսափած քաղաքացիները, և թերևս սա էր պատճառներից մեկը, բացի վերոհիշյալ դիմում–մի հատիկ բառից, որ այդ հրամանը բոլոր նաիրցիների վրա թողեց մի զարհուրելի, համարյա միստիկական տպավորություն: 
« — Թշնամին մոտենում է մեր դարպասներին» — ասվում էր ապա այդ հրամանում, — «և ամեն մի նաիրցի պետք է պարզ հաշիվ տա իրեն, թե ի՞նչ է նշանակում այդ...»: 
— «Նաիրցինե՛ր» — կրկնված էր ապա տիեզերապարփակ դիմումն այդ հրամանում, « — Մեր չքնաղ երկիրը, դարեր շարունակ երազված և այժմ մեր զավակների հավելյալ արյունով վերջապես ձեռք բերված մեր հայրենիքը, մեր դրախտավայր Նաիրին, կանգնած է անասելի վտանգի առաջ. մոտեցել է ոսոխը և կրկին, կրկին սրի ու հրի կոխան է կամենում դարձնել մեր երկիր Նաիրին»... « — Նաիրցինե՛ր» — երրորդ անգամ դիմում էր հրամանը տիեզերքին ու ամենքին. — « — Մի բան է մնում անել այսօր ամեն մի իսկական նաիրցու՝ վերցնել զենք և ճակատ գնալ իր սեփական արյունով պաշտպանելու մեր աննման երկիրը, — ծծկեր երեխայից մինչև իննսուն տարեկան ծերունին պետք է այսօր ռազմաճակատ գնա և իր կուրծքը դեմ անի ոսոխի սվիններին և իր սրբազան արյունով փրկի անկումից ու ավերումից նվիրական հայրենիքը — մեր դրախտանման Նաիրին»: 
— Եվ — «Նաիրցինե՛ր» — չորրորդ ու վերջին անգամ դիմում էր հրամանը տիեզերքին ու ամենքին — «Հասել է վճռական րոպեն և Հ. Հ. Դ. մի կոչ ունի միայն անելու իր սիրեցյալ Նաիրյան ժողովրդին. — Դեպի կռիվ... 
Ի զեն, վերջի՛ն անգամ ի զեն, տառապյալ Նաիրյան ժողովուրդ. Նաիրին վերջին անգամ կանչում է քեզ: 
Եվ թող հեռանան մեր ճանապարհի վրայից վախկոտներն ու թուլամորթները, թող վտարվեն, անարգանքի սյանը գամվեն բոլոր նրանք, ովքեր այս ճակատագրական վայրկյանին իրենց անձնական կաշին ավելի բարձր կդասեն, քան նաիրասիրական վեհ գաղափարը: 
Հ. Հ. Դ. կայանում է նրանով, որ տեղնուտեղը հրացանազարկ են արվելու բոլոր նրանք, ովքեր վարձ կանեն իրենց ողորմելի կաշին փրկելու համար ռազմաճակատ չգնալ, կամ փախչել ռազմաճակատից: 
Այդ է պահանջում մեզնից այսօր հայրենիքը, այդ է պահանջում այսօր մեր նվիրական Նաիրին: 
Օն, ուրեմըն՝ ի զե՜ն, նաիրցինե՜ր — դեպի ռազմաճակատ...»: 
Այսպես էր վերջանում հրամանը, և ապա գալիս էին վերոհիշյալ երեք տառերը — Հ. Հ. Դ..: 
— Էլ կարո՞ղ է արդյոք զարմանալի թվալ, որ այդ հայտարարությունը, ներողություն, հրամանը բոլոր քաղաքացիների վրա թողեց մի անասելի, շշմեցնող, զարհուրելի տպավորություն: 
Այնպիսի մի անասելի իրարանցում ընկավ քաղաքում, որ, ինչպես կասեր Մեռելի Ենոքը՝ «մերը մանուկը մոռցավ». ժաժք եղավ կարծես, կարծես եկավ ահեղ դատաստանի օրը: 
Եվ, եթե ճիշտը կուզեք, հենց այդ օրվանից էլ պետք է հաշվել Երկրի Նաիրի և այդ քաղաքի վախճանի սկիզբը, և դա ոչ թե վերոհիշյալ հրամանի պատճառով, այլ այն, մեզ համար միանգամայն հասկանալի, իսկ այլ քաղաքացիների համար այնպես էլ անհասկանալի մնացած պատճառով, որ Մազութի Համոն, թեկուզ և ժամանակավորապես, թողեց իր հայրենի քաղաքը. իսկ ի՞նչ կարող էր անել այդ քաղաքն առանց Մազութի Համոյի, այսինքն՝ առանց այն առանցքի, որի շուրջը դառնում էր քաղաքը: 
Պարզաբանենք մեր միտքն օրինակով: 
Օրինակ՝ « — Ո՞րն է ֆայտոնի նպատակը» — հարցնում է մի անգամ Քոռ Արութին Մեռելի Ենոքը. բայց Քոռ Արութը չի իմանում, և քանի որ Քոռ Արութը չի իմանում՝ իր տված հարցին պատասխանում է ինքը, Մեռելի Ենոքը. « — Ֆայտոնի նպատակը օսն է»: 
–Այսպես է պատասխանում իր դրած հարցին Մեռելի Ենոքը ու պարզաբանում հետո. — «էնիկ որ չեղնի–ֆայտոնը չի էրթա»: 
— Եվ մենք միանգամայն համամիտ ենք Մեռելի Ենոքին:
– Այդպես էլ տվյալ դեպքում: 
Երևակայեցեք, ընթերցո՛ղ, որ, ինչպես Նաիրյան այդ քաղաքը, այնպես էլ ամբողջ Նաիրին, Մեռելի Ենոքի տերմինով ասած մի հսկա «ֆայտոն» է, իսկ Համո Համբարձումովիչը — Մազութի Համոն՝ նրա «օսը», ի՞նչ կարող է անել «ֆայտոնը», այսինքն Նաիրյան այդ քաղաքը, կամ ամբողջ Նաիրին, առանց «օսի» — այսինքն Համո Համբարձումովիչի — Մազութի Համոյի: 
Հարցնում ենք՝ ի՞նչ կարող է անել: 
Պատասխանը մեկն է. — ոչինչ ու ոչինչ: 
— Կքանդվի, տեղում կմնա կփտի ու կթափվեն մասերը, ինչպես քայքայվող դիակի մասեր: 
Եվ այս հանգամանքն ավելի պարզ ու հասկանալի կլինի, եթե հիշենք, որ Մազութի Համոն ոչ միայն «օսն» էր Նաիրյան այդ քաղաքի, այլև հոգին: 
Դե երևակայեցեք հիմա մարմնի դրությունը առանց հոգու, ի՞նչ կլինի մարմինը, եթե հեռանա հոգին: 
— Սրա էլ պատասխանը մեկն է. — կքայքայվի, կտարրալուծվի, մարմին կազմող քիմիական տարրերն ամենքը մի կողմ կփախչեն ու կմնա ի՞նչ, ոչինչ. կմնա-մահ, մոռացության մշուշ — բաց տարածություն: 
Եվ նույնը, ճիշտ նույնը կատարվեց Նաիրյան այդ քաղաքի, ապա և ամբողջ Նաիրիի հետ, հենց որ Մազութի Համոն թողեց այդ քաղաքը և գրավված վայրերը գնաց՝ տեղում դիմադրություն կազմակերպելու...
Մե՛ծ, ՛մե՜ծ, անասելի սխալ էր Մազութի Համոյի բացակայելը քաղաքից, հետո, երբ նա վերադարձավ գրավված վայրերից — արդեն ուշ էր, քայքայվել էր արդեն քաղաքի մարմինը և ոչ մի հոգի չէր կարող այլևս կենարար շունչ փչել ու վերստին գոյություն պարգևել այդ քայքայված մարմնին: 
Ավելին՝ հետո, երբ Մազութի Համոն վերադարձավ արդեն գրավված վայրերից ոչ միայն ի վիճակի չեղավ կենարար շունչ փչել քայքայվող քաղաքի սառած երակները, այլև շուտով ստիպված եղավ փչել իր սեփական շունչը, փչել — հավիտյան ու անդարձ, փչել — ընդմիշտ... 
Եվ նրա հետ միասին իրա շունչը փչեց երազյալն ու հավիտենականը երազյալ ու հավիտենական, իրա, Մազութի Համոյի հանճա՛ր եռագույն ուղեղից դեպի երկրայինն ու գոյացյալը ձգտող, համարյա գոյացած Նաիրին... 
Համոզված, այո՛ խորին համոզմունքով մենք կարող ենք ասել, որ գուցե իսկի էլ տեղի չունենային թավալգլոր արագությամբ Մազութի Համոյի գնալուց հետո Նաիրյան այդ քաղաքում կատարված դեպքերն ու իրողությունները, եթե Մազութի Համոն չհեռանար քաղաքից. — երկրորդ, բայց առաջինից ավելի կարևորագույն սխալն էր այս, որ Մազութի Համոն ինքը, մասամբ և ամբողջ «Ընկերությունը» կատարեցին այդ ժամանակ. — առաջին սխալը, ինչպես մասամբ արդեն գիտենք, այն ստոր, նաիրուրաց, նաիրադավաճան մարդկանց հանդեպ խստագույն միջոցների չդիմելն էր ժամանակին. իսկ երկրորդ, և, ինչպես ասեցինք, ամենակարևորագույն սխալը — Մազութի Համոյի քաղաքից հեռանալը: 
Այո՛, Մազութի Համոն չպետք է հեռանար քաղաքից, բայց նա, ինչպես տեսնում եք, հեռացավ, և անսպասելի, եղերական, ահասարսուռ դեպքերն ու իրողությունները, Նաիրյան այդ քաղաքի վերջին դեպքերն ու իրողությունները, իրար հաջորդեցին, ինչպես ասացինք՝ թավալգլոր արագությամբ...
Մազութի Համոյի քաղաքից հեռանալու օրը, ինչպես արդեն գիտենք, քաղաքում լույս տեսավ վերոհիշյալ զարհուրելի, համարյա միստիկական տպավորություն թողնող, հայտարարությունը, այսինքն հրամանը: 
Եվ դրա հետ մեկտեղ, ինչպես գիտենք, քաղաքում պտտվել սկսեցին — ոչ թե լուրեր, այլ կենդանի մարդիկ, որոնք մտնում էին տները և հանում տներից — ո՛չ թե իրեր, այլ զենքի ընդունակներին: 
Բացի այս ընկեր Վառոդյանը կայարանում կանգնեցրել էր մարդիկ, արտակարգ փափախավորներ, որոնք խստիվ արգելում էին հեռանալ քաղաքից: 
Սխալվեցինք, սկզբներում դեռևս թույլատրվում էր քաղաքից հեռանալ, բայց — միմիայն կանանց ու երեխաներին, և ահա սկսվեց նրանից, որ քաղաքից հեռանալ սկսեցին կանայք ու երեխաները: 
Եվ զարմանալին այն է, որ մի շարք այլափոխություններ տեղի ունեցան Նաիրյան այդ քաղաքում այդ օրերին. քաղաքում խոսում էին, որ, վերին հրաշքով, կնոջ կերպարանք են ստացել մի շարք պատկառելի նաիրցիներ, ինչպես, օրինակ՝ պ. Աբոմարշը, կոշկակար Սիմոնը–Կլուբի մեյմունը, մանրավաճառ Կոլոպոտյանի երիտասարդ տղան և ուրիշ շատ շատերը. — բայց հավատացնում եմ, ընթերցող, որ այստեղ ոչ մի հրաշք չկար, պարզապես բռնել էին դրանց կայարանում կանգնած արտակարգ փափախավորները — կանացի շորերով, ահա՛ և ամբողջը: 
Ի՞նչ հրաշքով, չգիտենք, բայց այդ պատկառելի նաիրցիներն ազատվեցին գնդակահարությունից, ավելին՝ շուտով իմացվեց, որ նրանք բոլորն էլ անհոգ թռչունների նման թափառում են, թեպետև Նաիրիից դուրս գտնվող, բաց համարյա Նաիրյան, չքնաղագույն մի քաղաքի լազուր երկնքի ներքո և նույնիսկ զարմանում են, որ մնացած նաիրցիները չեն հետևում իրենց գեղեցիկ օրինակին... «Չե՜ն հետևում...»: 
— Բայց ո՞նց հետևեին, երբ քաղաքի պատերից, օր օրի հետևից, շշմած քաղաքացիների գլխներին էին թափվում մեկը մեկից զարհուրելի, մեկը մեկից անողոք ու սարսափ տարածող հրամաններ, այնպես որ ի վերջո քաղաքի խեղճ բնակիչները զարհուրում էին քթները բարձրացնել և չէին էլ բարձրացնում, որպեսզի իրենց այդ պատկառելի, Նաիրյան քթներով չդիպչեն որևէ զարհուր եռագույն հրամանի: 
Ինչպե՞ս, ինչպե՞ս կարող էին հետևել պ. Աբոմարշի և ընկերների օրինակին սարսափած նաիրցիները, երբ շուտով, ընկ. Վառոդյանի մի նոր խստագույն հրամանով, արգելվեց քաղաքից հեռանալ անգամ կանանց ու երեխաներին, որպեսզի, ինչպես ասված էր ընկ. Վառոդյանի հրամանում, — «խուճապ չառաջանա»: 
«Թշնամին պարտված է» — ասվում էր ապա այդ հրամանում, — «և բոլորը կարող են հանգիստ տեղները նստեն»: 
— Դե եկեք ու ընկ. Վառոդյանի այսպիսի հրամաններից հետո հետևեք պ. Աբոմարշի և ընկերների գեղեցիկ օրինակին... 
Բայց բանն այն է, որ չնայած ընկ. Վառոդյանի ու մյուսների խստագույն հրամաններին, չնայած կայարանում կանգնած արտակարգ փափախավորներին, որոնց ձեռքին էր իրապես գտնվում այդ ճակատագրական օրերին քաղաքի բանալին, — չնայած այդ ամենին քաղաքի բնակչությունն օր օրի ետևից նոսրանում էր ու նոսրանում, և նոսրանում էին ամենից առաջ քաղաքի վարի, այսինքն կենտրոնական թաղերի: 
Ո՞նց, ինչպես, ի՞նչ հրաշքով, չգիտենք, բայց վաղուց արդեն առանց Նունուֆար հանըմի ու իր, արդեն 18-ը տարեկան դարձած, «պզտիկի» էր իր ամենօրյա չորբան խմում Հաջի Օնիկ էֆենդի Մանուկոֆը, և վաղուց արդեն նույն այդ դառը մենակությանն էր ենթարկված Արամ Անտոնիչը, դպրոցի տեսուչը (այժմ քաղաքի ու շրջանի բոլոր Նաիրյան դպրոցների վարիչը): 
Եվ նույն այդ դառնադառը մենակության վիճակին էին վաղուց արդեն ենթակա թե Օսեփ Նարիմանովը, թե Գեներալ Ալոշը, թե տեր Հուսիկ քահանա — Խաչագողը, — բոլո՛րը, բոլո՛րը, բոլոր պատկառելի նաիրցիները՝ Ալեքսանդրյանի ու Լորիս-Մելիքյանի բնակիչները: 
Ասենք բացառություններ էլ, իհարկե, կային, ու այդ տխուր բացառությունների մեջ էին Տելեֆոն Սեթոն, Մեռելի Ենոքը, Քոռ Արութը, հայտնի ճաշարանատեր Բոչկա Նիկոլայը և շատ ու շատ նման, թեկուզև Ալեքսանդրյանի ու Լորիս-Մելիքյանի վրա խանութ ունեցողները, բայց էապես հասարակ, մանր-մունր մարդիկ: 
Սրանք բոլորն էլ իրենց ընտանեկան հարկի ներքո դեռևս վայելում էին ընտանեկան կյանքի բոլոր քաղցրությունները: 
Իսկ ինչ վերաբերում է վերի թաղերի, այսինքն Բերդի և Առաքելոց եկեղեցու թաղերի բնակիչներին դրանք բոլորն էլ տեղները նստած էին մնացել, և ընկ. Վառոդյանի հրամաններին հետևելով՝ նստած էլ մնում էին, որպեսզի խուճապ չառաջացնեն: 
Բայց շա՞տ բան էր կախված այդ վերի թաղերի բնակիչներից, այդ «բռի անասուններից», ինչպես անվանում էր նրանց վարսավիր Վասիլը, որը, ի դեպս, վաղուց արդեն փակել էր իր հռչակավոր վարսավիրանոցը և ռազմաճակատ էր գնացել, ուր, ընկ. Վառոդյանի կողմից նշանակված լինելով՝ մթերքներ էր հայթայթում Նաիրյան բանակին: 
Թե ինչո՞վ բացատրել վարսավիր Վասիլի այս տարօրինակ քայլը — չգիտենք, սակայն այդ բանն ավելի քան լավ գիտեր Հաջի Մանուկոֆ էֆենդին, որ նույնպես «հայթհայթող» էր, բայց ոչ թե «փինթի», ինչպես վարսավիր Վասիլը, այլ — խոշոր, անգամ ամենախոշոր, խոշորագույն «հայթհայթող»: 
Այո՛, նոսրացել էր քաղաքի բնակչությունը, սակայն այս նոսրացումն հարկավոր է հասկանալ ոչ թե քանակի, այլ որակի իմաստով, քաղաքից հեռացել էին արդեն ամենապատկառելի քաղաքացիների ընտանիքները, բայց դրանց տեղը շրջանի գյուղերից քաղաք էին թափվել հազարավոր նոր ընտանիքներ, որոնք լցրել էին փողոցները սայլերով, եզներով, կովերով, երեխաներով և տնային այլ անասուններով, բացի տղամարդկանցից, որոնց վաղուց արդեն ռազմաճակատ էին ուղարկել ընկ. Վառոդյանի արտակարգ փափախավորները: 
Քաղաքի որակն էր փոխվել ամբողջովին — ահա՛ թե ինչ ու փոխվել էր քաղաքի տեսքը: 
Եվ այս հանգամանքը մեծ մտահոգություն էր պատճառում ընկ. Վառոդյանին. բայց, չնայած նրա մի շարք ավելի քան խստագույն հրամաններին — այնպես էլ չհաջողվեց շրջանից փախած այդ «վախկոտ ոչխարներին» իրենց տեղերն ուղարկել. նրանք չգնացին, չնայած անգամ նրան, որ ընկ. Վառոդյանի արտակարգ փափախավորները քանիցս փորձեցին մըտրակային լեզվի փոխել ընկ. Վառոդյանի հրամանների Նաիրյան քաղցր լեզուն: 
Չօգնեց, ոչինչ չօգնեց, դրանք մնացին քաղաքում, անբան անասունների նման թափված մնացին Նաիրյան չքնաղ այդ քաղաքի ոչ այնքան էլ չքնաղ փողոցներում ու լցրին այդ ոչ այնքան էլ չքնաղ փողոցներն իրենց ահռելի գարշահոտությամբ: 
— Երևակայում եք հենց այդտեղ, Նաիրյան չքնաղ այդ քաղաքի ոչ այնքան էլ չքնաղ փողոցներում էլ նրանք ուտում էին ու քնում և կատարում իրենց բոլոր բնական առաքումները: 
Բայց ընկ. Վառոդյանին ջղայնացնողը գերազանցապես այն էր, որ դեզերտիրների կատարյալ բույներ էին դարձել փողոցներում, բակերում ու այգիներում թափված մարդկային այդ գարշահոտ կույտերը, ռազմաճակատից փախչում էին ռազմիկները և պահվում դրանց մեջ, դրանց սայլերի արանքում, վերմակների տակերը և նույնիսկ իրենց կանանց ու մայրերի փեշերում: 
Եվ ընկ. Վառոդյանի արտակարգ փափախավորները, իրենց ամոթխածությունը մի կերպ զսպելով՝ շատ անգամ ստիպված էին լինում դեզերտիրներ որոնել... շրջանից փախած այդ կանանց փեշերում: 
Բայց այս բոլորը դեռ էլի ոչինչ, մի կերպ կարող էր հարթվել, սակայն քաղաքի մեծագույն դժբախտությունն այն եղավ, որ մի գեղեցիկ օր էլ ընկ. Վառոդյանը և Սերգե Կասպարիչը նկատեցին, որ քաղաքում փակվել են համարյա բոլոր խանութները: 
Ընկ. Վառոդյանը և Սերգե Կասպարիչը, որ Մազութի Համոյի գնալուց հետո նրա տեղակալն էր Տեղական Կոմիտեում և Քաղաքային Խորհրդում, շուտափույթ կերպով մի հրաման արձակեցին, որ խանութները բացվեն, բայց, ավաղ, խանութները չբացվեցին, իսկ ժողովուրդը մթերք էր ուզում — չայ, սապոն, նավթ, լուցկի և էլի հազար ու մի նման զահրումար: 
Տեսնելով, որ անելանելի է դրությունը, Քաղաքային Խորհրդում մի ինչ-որ վերի թաղեցի հարց բարձրացրեց, որպեսզի խանութներից մի քանիսը ջարդեն, և Քաղաքային Խորհուրդը իբր վաճառել սկսի այդ. խանութների ապրանքները: 
Ինչպես և կարելի էր սպասել, առաջարկն ընդունվեց միաձայն: 
Բայց ցավալին այն է, որ երբ ջարդեցին խանութները — դուրս եկավ, այսինքն ոչինչ էլ դուրս չեկավ խանութներից — խանութները դատարկ էին, ինչպես Քոռ Արութի ձախ աչքը... 
Հարց` ուր էին այդ խանութների ապրանքները: 
Պատասխան չկային — և ուրիշ ոչինչ: 
Եվ այն էլ ոչ միայն ապրանքները չկային, այլև իրենք — ապրանքների տերերը, զարմանալի հրաշքով վերացել էին նրանք Նաիրյան այդ քաղաքից, չնայած կայարանում կանգնած արտակարգ փափախավորներին: 
Գուցե ռազմաճակա՞տ էին գնացել նրանք, կարող է հարցնել ընթերցողը, բայց մենք ստույգ տեղեկություններ ունենք, որ նրանք այնտեղ չէին: 
Եվ սա էլ, այս ամենն էլ դեռ հեչ, եթե չլիներ քաղաքը և ռազմաճակատը քայքայող ամենամեծ չարիքը, որի մասին քանիցս թեթևակի հիշատակեցինք, — դեզերտիրությանը: 
Ամեն առավոտ տներից ու փողոցներում թափված մարդակույտերից, սայլերի արանքից և նույնիսկ կանանց փեշերի տակից հազարներով հանում էին ու ռազմաճակատ ուղարկում դեզերտիրների հարյուրավոր խմբեր, — բայց գիշերը, մութն ընկնելուն պես, նրանք կրկին փախչում ու քաղաք էին վերադառնում բազմաթիվ խմբերով, և հաջորդ առավոտ ընկ. Վառոդյանի արտակարգ փափախավորների կողմից էլի ճակատ քշվում, որ մութն ընկնելուն պես նորից վերադառնան քաղաք: 
Չարիք էր, անասելի չարիք, Նաիրյան խայտառակություն: 
Ինչ միջոցներ ասես, որ ձեռք չէին առնում անասելի այդ չարիքի առաջն առնելու համար Զինվորական Գերագույն Ատյանի նախագահ բժիշկ Սերգե Կասպարիչը և Բերդի հրամանատար ընկ. Վառոդյանը. սրանց հրամանով՝ ծեծի, հրապարակային ամբաստանության, թքի ու մրի էին ենթարկվում այդ նաիրադավաճան լրբերը, բայց չէր օգնում ոչինչ, դրությունը նույնն էր մնում, նորից փախչում էին ռազմաճակատից, ինչպես սարսափած ոչխարներ, և ընկ, Վառոդյանի արտակարգ փափախավորների կողմից նորից ճակատ էին քշվում թքելով ու մրելով: 
Պարզ է, որ այսպես չէր կարող շարունակվել, հարկավոր էր գերագույն միջոցի դիմել, բայց այդ գերագույն միջոցին դիմելուց առաջ հարկավոր էր գտնել չարիքի արմատը: 
Եվ չարիքի արմատը գտնվեց, և այդ չարիքի արմատը գտնողը, այսինքն ոչ թե գտնողը, այլ այդ արմատի վրա առաջին անգամ մատ դնողը էլի՛ ինքն էր, նույն ինքը՝ հանճարեղագույն Մազութի Համոն, որ համապատասխան բովանդակությամբ գրություն էր ուղարկել ռազմաճակատից: 
Այո, նա՛ էր էլի, էլի նույն հանճարեղագույն Մազութի Համոն, որ իր վճռական մատը վերջապես կարողացավ դնել չարիքի իսկական արմատի վրա. ասում ենք կարողացավ «մատը դնել», որովհետև այնքան էլ, վերջ ի վերջո, դժվար բան չէր այդ արմատի գտնելը, որովհետև նա, այդ արմատը, ոչ թե թաղված էր գետնում, ինչպես ամեն մի արմատ, այլ ցցված էր դուրս, ինչպես Նաիրյան մի քիթ, և վաղուց արդեն բոլորն էլ տեսնում էին այդ չարաբաստիկ քիթը, այսինքն արմատը: 
Բայց — մի բան տեսնելը, տարբեր բան՝ տեսածի վրա վճռական կերպով մատ դնելը: 
Տեսնում էին, այդ չարաբաստիկ արմատը բոլորն էին տեսնում, բայց, կրկնում ենք, Մազութի Համոն էր միայն, որ ժամանակին մատնանիշ արավ այդ արմատը և առաջարկեց այն հիմքից պոկել և դեն շպրտել, ինչպես վարակող մի սպի: 
« — Դեգերտիրության արմատը հարկավոր է տեսնել այն նաիրադավաճան սրիկաների մեջ, որոնց առաջնորդն էր մեր քաղաքում անհայտ չարագործների (հարկավոր է ասել բարեգործների, փակագծում ավելացրել էր Մազութի Համոն) ձեռով շանսատակ եղած Կարո Դարայանը» — այսպես էր գրել ռազմաճակատից ուղարկած իր նամակ-հրահանգամ Մազութի Համոն. — » — Դրանք լցվել են հիմա ռազմաճակատը և դեգերտիրաթյուն են քարոզում մեր արի զինվորներին, դրանք խոստանում են զինվորներին հող, խաղաղություն ու հանգստություն և նման լկտի միջոցներով քայքայում են մեր բանակը«– դրել էր Մազութի, Համոն իր այդ հրահան-նամակում: 
Դրանց վերաբերմամբ հարկավոր է ամենախիստ միջոցների դիմել, չքաշվել անգամ գնդակահարությունից» — հրահանգել էր վերջում Մազութի Համոն և հրահանգի վերջին տողերը երեք անգամ ընդգծել. Մազութի Համոյի այդ ընդգծումներն են ահա, որ մենք անվանում ենք «մատ դնել»: 
— Եվ իրոք որ. Մազութի Համոյի այդ հրահանգ-նամակն ստացվելուց հետո բոլորը բաց արին աչքերը ու մնացին, ինչպես վարսավիր Վասիլը կասեր — «էշ կտրած». — այդ ո՞նց էր, որ իրենք չէին հասկանում այդպիսի հասարակ մի բան, հասարակ, նու, ինչպես օրվա լույսը: 
Այսպես թե այնպես չարիքի արմատը գտնված էր արդեն և ահա ընկ. Վառոդյանի արտակարգ փափախավորներն սկսեցին այդ արմատը պոկելու համար արտակարգ պատրաստություններ տեսնել: 
Հիշում եմ՝ քաղաքի մեյդանում ընկ. Վառոդյանի արտակարգ փափախավորները գեղեցիկ մի օր իրարից մի հեռագրասյան հեռավորությամբ կանգնեցրին երկու հեռագրասյուն և դրանց վրա խփեցին երըորդը: 
— «էդ ի՞նչ կշինեք, եղբա՛յր»–հարցրեց փափախավորներից մեկին այդտեղ կանգնած երեխաներից մեկը, որ խորին հետաքրքրությամբ ու ակնածանքով հետևում էր երրորդ հեռագրասյան վրա նստած արտակարգ փափախավորի արտակարգ շարժումներին: 
— «Քյանդրբազի չվան կըշինենք, որ դեզերտիրները վրեն քյանդրբազ խաղան», — պատասխանեց փափախավորը, և երեխաներն ուրախ հռհռացին, պատկերացնելով երևի, որ բավականին զվարճալի մի բան պետք է լինի այդ զվարճալի դեզերտիրների քյանդրբազությունը: 
«Քյանդրբազի չվանը», ճիշտ է, շինեցին, բայց, ցավոք սրտի, հարկավոր է ասել, որ ոչ արտակարգ փափախավորները և ոչ էլ հիշյալ երեխաներն առիթ ունեցան այդ զվարճալի դեզերտիրների «քյանդրբազությունը» տեսնելու, հեռագրասյուները կանգնեցնելուց երկու օր հետո, դեպքերի թավալգլոր արագությամբ, Նաիրյան այդ քաղաքն ընկավ, և արտակարգ փափախավորների շինած այդ «քյանդրբազի չվանի» վրա — օ, ճակատագրի եղերական հեգնանք,— հարկադրված եղան քյանդրբազություն անել — երևակայո՞ւմ եք-ինքն ընկ. Վառոդ յանը, Սերգե Կասպարիչը– բժիշկը, և Համո Համբարձումովիչ Ասատուրովը — Մազութի Համոն... ճակատագրի տարօրինակ մի խաղ, բախտի եղերական մի հեգնանք էր դա, ընթերցո՛ղ, որ դեպքերի այնքան ողբերգական ու սխրալի բերումով եզրափակելու եկավ Նաիրյան այդ քաղաքի աղետալի պատմությունը...
«Հեռագրասյունները» կանգնեցնելու օրն էր հենց, որ Մազութի Համոն անսպասելի կերպով վերադարձավ քաղաք: 
Բանն այն է, որ արդեն գրավված էին գրավված վայրերը. ավելին՝ ոսոխը, Հավիտենական Հիվանդը, անսպասելի մի հրաշքով արդեն անցել էր սահմանի այս կողմը և եկել, իր թափթփուկ բանակներն էր դրել քաղաքից 30 վերստ հեռավորության վրա: 
Սարսափ առած նախիրների նման՝ նաիրցի ռազմիկները փախել էին ոսոխից ու լցրել քաղաքը, էլ ոչ «դեզերտիր» էր մնացել, որ քյանդրբազ խաղացնեին, ոչ բան. հո չէ՞ր կարելի մի ամբուր բանակ երեք հեսագրասյան վրա քյանդրբազ խաղացնել: 
Թե ի՛նչ էր ներկայացնում քաղաքն արդեն — դժվար է նկարագրել: 
Երևակայեցեք, ընթերցո՛ղ, որ մի առավոտ վեր եք կենում ձեր տեղից և ուզում եք շորներդ հագնել, բայց տեսնում եք, որ անհասկանալի մի հրաշքով քանդվել են ձեր շորերի բոլոր կարերը, վերցնում եք ձեր շապիկը — թափվում են շապկի մասերն առանձին առանձին՝ թևը մի կողմ է դնում, օձիքը մի կողմ, մնացածը — ուրիշ մի կողմ, վերցնում եք ձեր վարտիքը — նույնը, դե հիմա սրան ավելացրեք և այն, որ հանկարծ հրդեհ է ընկնում ձեր բնակարանը. — ի՞նչ պիտի անեք, դուրս վազեք, բայց դուրսը կանգնած են կանայք և երեխաներ, տկլոր հո չե՛ք երևա կանանց և երեխաների աչքին. — նե՞րսը մնաք. — Բայց ներսում էլ ձեզ խեղդում է ծուխը, և մի վայրկյան չանցած հրդեհի ալ-կարմիր բոցերն արդեն լիզել կսկսեն ձեր մարմինը... 
Այսպիսի՛ ահա անելանելի մի դրության մեջ ընկավ Մազութի Համոն գրավված վայրերից վերադառնալիս, քաղաքի, պատկերավոր ասած՝ բոլոր կարերն արդեն քանդվել էին, մասերից ամեն մեկը մի կողմ էր փախել, իսկ քաղաքի շուրջը — Հըրդեհ էր. ծուխը լցվել էր արդեն քաղաքը և մոտենում էին արդեն քաղաքի ծխախեղդ մարմնին ահավոր հրդեհի ալ-կարմիր բոցերը: 
Ի՞նչ էր մնում անելու Մազութի Համոյին, փախչե՞լ, մնա՞լ. — Բայց ինչպե՞ս կարող էր, ասացեք խնդրեմ, փախչել Մազութի Համոն. կարո՞ղ էր արդյոք փախչել մարդու հոգին և իր սեփական, հարազատ մարմինը թողնել հրի բերան... 
Եվ Մազութի Համոն մնաց, ոչ միայն մնաց, այլև իր վրա վերցրեց բովանդակ իշխանությունը, մի վերջին ճիգ ևս, գերմարդկային մի ճիգ գործադրել կամեցավ Մազութի Համոն, որ փրկի դրությունը, բայց դրությունը չփրկվեց ուշ էր, բավականին ուշ էր արդեն, և դրությունը չէր կարող փրկել այլևս ոչ մի, թեկուզև գերմարդկային, ճիգ...
Ո՞նց, ո՞նց փրկեր դրությունը Մազութի Համոն, երբ, ինչպես ասացինք, քանդվել էին արդեն քաղաքի բոլոր կարերը և ոչ մի, թեկուզև հանճար եռագույն, դերձակ չէր կարող այլևս իրար միացնել այդ ոչ միայն իրարից բաժանված, այլև զարմանալի թափով իրարից խույս տալ սկսող, մասերը. Համո Համբարձումովիչի բացակայության ընթացքում այնպիսի մի չտեսնված զարգացման էին հասել քաղաքի, ինչպես ասում են՝ կենտրոնախույս ուժերը, որ այլևս անհնարին էր դրանք ոչ միայն ոչնչացնել, այլև չեզոքացնել: 
Երևակայեցեք՝ ընդամենը մի ամիս բացակայությունից հետո քաղաք վերադարձավ Մազութի Համոն, — և ի՞նչ, առաջին հերթին դեպի Բերդը վազեց Մազութի Համոն և նրա աչքերի առաջ պատկերացավ... 0, այն, ինչ որ պատկերացավ Մազութի Համոյի աչքին Բերդում — թող ոչ մի գերագույն հրամանատարի չպատկերանա... բերդը. Նաիրյան արքաների շինած և դարեր շարունակ հազար չարի ու ոսոխի իր քարակերտ կուրծքը դեմ դրած այդ Բերդը, Մազութի Համոն գտավ ողբալի վիճակում: 
Զարթնեցին՝ տարիների մուժից, մշուշից ելնելով թունդ առան Մազութի Համոյի սրտում... երագները, ելան, Մազութի Համոյի դառնաթախիծ սրտից ելնելով՝ Մազութի Համոյի վշտից ու դառնությունից բորբոքված հանճարեղագույն ուղեղը խուժեցին... դարավոր սպասումները... 
Մի՞թե այսպես էր երազել Մազութի Համոն այս օրը. մի՞թե այսպես էր նկարվել Մազութի Համոյի հանճարեղագույն ուղեղում — Բերդը, նաիրյան այս Բերդը՝ հույսով ու սպասումով հարուստ այն հեռու օրերին, երբ «Լույսի» գրասենյակում նստած այս օրերն էր երազում ինքը, այն ժամանակ դեռ միմիայն «Լույսի» կառավարիչ Մազութի Համոն... 
Այստեղից, այո՛, բերդի այն ժայռակերտ պատնեշների վրայից պիտի ռումբեր տեղային մի օր, եթե այդ օրը գար... 
Այստեղից, այո՛ բերդի այս ժայռակերտ պարիսպների վրայից իջներ պիտի մի օր–պիրկ, անպարտ կորովը Նաիրյան ցեղի... 
Որպես երկաթե մի բռունցք՝ իջներ պիտի մի օր թշնամու գլխին: 
— Այստեղից, բերդի այս անառիկ բարձրություններից հառնելով՝ պիտի ելներ ահասաստ, պիտի հառներ հաստատ նաիրյան ոգին–կորովը, ուժը հազարամյա — Նաիրյան աշխարհի... 
Ու պիտի վառվեր նորից, պիտի ժպտար խնդագին երկիրը հազարամյա — հնամյա նաիրին... 
Ահա՛ թե ի՛նչ էր երազել Մազութի Համոն «Լույսի» գրասենյակում անցկացրած իր անքուն գիշերներին այս օրվան սպասելիս... 
Օրը եկավ: 
Դեպքերի անսպասելի, հեքիաթային բերումով քաշվեցին բանակները Նաիրյան աշխարհից, դեպքերի անսպասելի, հեքիաթային բերումով՝ հանկարծ մարմնավորվեց, իրողություն դարձավ երկիրը «Նաիրի» Եվ ի՞նչ: 
Հավիտենական Հիվանդի հորդաներից սարսած, Մահամերձի թափթփուկ բանակներից սարսափահար՝ նախիրների նման պուկ տվին Նաիրյան բանակները, մնացել է Բերդը միայն, Նաիրյան այս բերդը, որ վաղը ոտնակոխ պիտի արվի հավիտենական Հիվանդի հորդաների կողմից, պիտի լիզե նորից Հավիտենական Հիվանդի հորդաների ոտները, Հավիտենական Հիվանդի թափթփուկ բանակների չաքմաների փոշին... 
Ուր է, ո՞ւր է ուժը, ո՞ւր է կորովն հնամյա Նաիրյան ցեղի, ո՞ւր է երկաթե բռունցքը... 
Ո՞ւր է, — հարցնում էր, դառնացած Եհովայի նման մազերը պոկելով, Մազութի Համոն. — «Ո՞ւր է»: 
Դառնացած Եհովայի նման պոկոտում էր մազերը ու Նաիրյան արքաների կորովն էր ոգեկոչում բերդի ամենաբարձր աշտարակի վրա կանգնած, Նաիրյան եռագույնի դողդոջ փայտին կռթնած, Մազութի Համոն. — «Ո՞ւր է» — հարցնում էր Մազութի Համոն, բայց պատասխան չկար, բերդի հազարամյա, մռայլ պարիսպներն էին միայն լուռ նայում Մազութի Համոյին, վերջին այդ արքայակերպ նաիրցուն, որ պոկոտում էր մազերը և Նաիրյան կորովը ոգեկոչում: 
Ու չկար կորովը, ու լուռ էր բերդը: 
Ու բերդի ամենաբարձր աշտարակի վրա կանգնած, Նաիրյան եռագույնի դողդոջ փայտին կռթնած՝ դառնաթախիծ թախծեց, լաց եղավ, ինչպես այն ժողովում, Մազութի Համոն, և Մազութի Համոյի, վերջին այդ արքայակերպ նաիրցու բոցե արցունքներն այրեցին Նաիրյան հնամյա այդ բերդի հազարամյա պատերը... «Ո՛չ» — ձեռքը Նաիրյան եռագույնի ղողդոջ փայտին խփելով, դառնաթախիծ լացի, հրե արցունքների միջից բացականչեց հանկարծ Մազութի Համոն. «Չի՛ լինի»: 
— Ցնցվեց. վայրկենական քնից, կամ կաթվածից արթնացածի նման ցնցեց իր գլուխը Մազութի Համոն. հանեց թաշկինակը և սրբեց աչքերը: 
Եվ նոր կարծես տեսավ, որ կանգնած են շուրջն ընկ. Վառոդյանը, բժիշկը, մի երկու Նաիրյան գեներալ և մի քանի նաիրցի սպաներ, անհուն պատկառանքով նայում էին նրանք Մազութի Համոյին ու լուռ, լուռ, լուռ ու տխուր էին, ինչպես բերդի պատերը: 
«Ո՞ւր են» — ցասման շանթեր տեղալով աչքերից հարցրեց որոտաձայն Մազութի Համոն. — «Ո՞ւր են մյուսները»: 
Բայց «մյուսները», որոնց մասին հարցնում էր Մազութի Համոն, իր քիչ առաջ ոգեկոչած Նաիրյան կորովի և ուժի նման, չկային. — պարզվեց, որ Բերդի սպայության բավականին նկատելի մասը գիշերը հեռացել է բերդից և չի վերադարձել: 
— «Իսկ ո՞ւր է բերդի գարնիզոնը» ավելի մեղմ, կարծես կոտրած ձայնով, շարունակեց իր ռեիզյան Մազութի Համոն: 
Ընկ. Վառոդյանը ցույց տվեց մատով. Մազութի Համոն նայեց ընկ. Վառոդյանի մատի ուղղությամբ. և Մազութի Համոն տեսավ: 
— Այնտեղ, բերդի երկրորդ աշտարակի վրա Մազութի Համոն տեսավ ի մի խռնված Նաիրյան տրեխավոր ռազմիկների բավականին բազմամարդ մի խումբ,որ զբաղված էր իրեն, Մազութի Համոյին նայելով: 
« — Ներողություն...» — ասաց Մազութի Համոն — «դրանք... թոփ գցել... գիտե՞ն...». — «Այո՛, ճիշտ այդպես է» — զինվորական պատիվ բռնելով՝ պատասխանեց գեներալներից մեկը, և Մազութի Համոյի արքայակերպ դեմքը մեղմիվ լուսավորվեց մի մանկական, համարյա իդիոտային, ժպիտով: 
Հասկացավ Մազութի Համոն՝ վերջացած է. ուղեղում, հատնող մոմի վերջին բոցերի նման, հիսախառն երերաց, կողքե-կողք ընկավ... երկիրը Նաիրի: 
Բայց — «Ո՜չ» — բացականչեց մտքում, վերջին ուժերը հավաքելով, Մազութի Համոն. — «Չի՛ լինի»: 
Ու հրամայեց նոր ռազմիկներ բերել բերդ, թնդանոթներ դնել, անգամ ցույց տվեց, թե ի՞նչ ուղղությամբ է հարկավոր դնել այդ թնդանոթները, հետո կառք նստեց և վերադարձավ քաղաք:




 --------------------------------------- 


Քաղաքում սպասում էր նրան անսպասելի մի ուրախություն, ռազմաճակատից հաղորդագրություն կար ստացված, որ հերոսական մի գրոհով Նաիրյան ռազմիկները տասը վերստ հետ են քշել թշնամուն և գրավել միանգամայն կայուն դիրքեր: 
Ավելին՝ տեղեկության մեջ ասված էր, որ շուտով հավանական է առաջխաղացում սկսեն և քշեն թշնամուն — մինչև Հայտնի Քաղաքը: 
Կարդաց Մազութի Համոն այդ հաղորդագրությունը, և նրա սրտից կապարե մի ծանրություն ընկավ գետին, կասկածն ու քիչ առաջ նրան պատող հուսահատությունը նրա սրտից, ինչպես ասում են, կարծես սրբեցին ջնջոցով. շտկեց իր, քիչ առաջ բերդում կորված, մեջքը Մազութի Համոն. աչքերը լցվեցին աշխուժությամբ ու կայտառությամբ: 
Մինչ այդ քաղաքում սկսվել էր անօրինակ մի խուճապ. շրջանից Փախածներն ու վերի թաղեցիք ամեն ինչ հավաքել՝ պատրաստվում էին գաղթի, հազարավոր խմբերով դրանք բռնել էին փողոցներն ու դեպի կայարան տանող խճուղին, քաղաքի քիչ թե շատ պատկառելի բնակիչներն արդեն գտնվում էին կայարանում, և մի երկու գնացք արդեն հեռացել էր՝ քաղաքի պատկառելի բնակիչներով բեռնված: 
Թե ի՞նչ էր կատարվում այդ ժամանակ կայարանում — անհնարին է նկարագրել: 
Խուճապի ենթարկված բազմահազար ամբոխը լցրել էր պլատֆորմը, տեղի էր ունենում այնպիսի մի իրարանցում, որի հանդեպ մանկական մի խաղ էր Բաբելոնի աշտարակաշինությունը, եթե միայն դա իրոք տեղի է ունեցել: 
Մարդիկ կոխոտում էին իրար ու իրարու վրայով սողալով առաջ անցնում, որպեսզի մոտ լինեն եկող գնացքին. մայրերն ամբոխի գլուխների վրայով առաջ էին նետում իրենց երեխաներին, որպեսզի իրենք ևս առաջ սողան, բայց երեխաները խեղդվում էին ընդհանուր հրհրոցում, իսկ մայրերը, առանց երեխաներին հասնելու, փչում էին իրենց շունչը՝ չորս կողմից սեղմված: 
Տղոցկան կանայք ծնում էին կանգնած տեղերում, և նրանց ճիչը լսելի էր լինում անգամ այն ահռելի աղմուկում, որ բարձրացնում էր բազմահազար, սարսափից խելագարված, ամբոխը: 
Տղամարդիկ ծեծում էին իրար. կանայք ճանկռտում էին տղամարդկանց դեմքերը, և այս ամենի վրա շաչում էր արտակարգ փափախավորների մտրակը: 
Մտրակով ճանապարհ էին բաց անում նրանք և առաջ անցնում, հետներն առաջ տանելով զանազան պատկառելի նաիրցիների ընտանիքներին, որոնք ընկեր Վառոդյանից կամ Մազութի Համոյից ունեին պատկառելի թղթեր: 
Բայց, չնայած արտակարգ փափախավորներին, չնայած անգամ «պատկառելի թղթերին», հաճախ չէր հաջողվում նրանց իրենց նպատակին հասնել. ամբոխը, կատաղած թշնամու նման, գրոհի էր դիմում ու ընդհանուր հորձանքում խեղդում թե՛ արտակարգ փափախավորներին և թե՛ նրանց հովանավորած պատկառելիներին: 
Անասելի, այո՛, աներևակայելի բաներ էին կատարվում այդ ժամանակ կայարանում, բայց ավելի անասելին ու աներևակայելին այն էր, ինչ որ տեղի էր ունենում քաղաքում: 
Քաղաքում ծայր էին առել հրդեհները: 
Քաղաքից հեռացող նաիրցիները, նաիրասիրական անասելի, չտեսնված մի եռանդով, այրում էին իրենց տներն ու խանութները, որ ոսոխին չմնան: 
Տեղական իշխանությունը գուցեև դեմ լիներ նաիրասիրության նման թեժ արտահայտություններին, եթե միայն, ինչպե՛ս ասում են՝ խելքը գլխին լիներ: 
Բայց նրա խելքը գլխին չէր, և ժողովուրդն անում էր այն ամենը, ինչ որ թելադրում էր նրան նաիրասիրական բարձր զգացմունքը: 
Բայց այդ չէ զարմանալին. տներն ու խանութներն այրում էին, ասենք, դրանց տերերը, այրում էր ժողովուրդը. բայց ո՞վ էր այրում հիմնարկությունները: 
Քաղաքում ասողներ կային, որ հրդեհներն սկսվել են հիմնարկությաններից. ամենից առաջ այրվել էր «Լույսի» գրասենյակը, երևակայո՞ւմ եք իրա, Մազութի Համոյի գրասենյակը, որ ժամանակավորապես փակված էր պահեստներում նավթ և Համո Համբարձումովիչի տրամադրության ներքո ազատ ժամանակ չլինելու պատճառով: 
«Լույսի» գրասենյակն այրվել էր Մազութի Համոյի քաղաք վերադառնալուց մի օր առաջ, գիշերը (առավոտյան արդեն նա քաղաքում էր գտնվում) — և Մազութի Համոն, արտակարգ մի պատվասիրությամբ՝ քաղաք վերադառնալուն և հրդեհի լուրն ստանալուն պես հրամայել էր, ինչ գնով էլ լինի հրդեհի լափող ճիրաններից, որ արդեն մխացող մոխիրների էին փոխվել, ազատել «Լույսի» մատյաններ ու հաշիվները, բայց այդ կարելի՞ էր արդյոք, ընթերցո՛ղ, հնարավո՞ր էր արդյոք... 
Ապա այրվել էր «Մանր Վարկի Ընկերությունը», այսինքն «ընկերության» շենքը, հետո — միլիցիատունը: 
Եվ, ասում են, դրանցից հետո էր ահա, որ քաղաքից հեռացող նաիրցիները ցուցադրել սկսեցին իրենց թեժ նաիրասիրությունը, որ ահռելի արագությամբ ծավալվում էր քաղաքում և լցնում քաղաքի փողոցները նաիրասիրական յուրօրինակ մի արտահայտությամբ, այսինքն հրով ու ծխով: 
Այսպիսի ահա դրության մեջ էր քաղաքը, երբ Մազութի Համոն ստացավ ռազմաճակատից վերոհիշյալ ուրախալի հաղորդագրությունը: 
Ռազմական արտակարգ նիստ գումարեց իսկույն Մազութի Համոն, որը որոշում կայացրեց՝ 1) Գերագույն միջոցներ ձեռք առնել խուճապը կանգնեցնելու համար, 2) վերջ տալ հրդեհներին, 3) հրամայել ժողովրդին հանգիստ իր տեղը մնալ, որի համար արտակարգ միջոցներով արգելել քաղաքից հեռանալը, 4) արգելել գնացքների երթևեկությանը: 
Որոշումը հանելով՝ Մազութի Համոն անձամբ հրամայեց կայարանին գնացքներ բաց չթողնել և ընկ. Վառոդյանի միջոցով արտակարգ փափախավորներ ուղարկեց` խճուղիով փախչող ժողովրդին վերադարձնելու, կամ, ծայրահեղ դեպքում, մնացածների առաջն առնելու): 
Այդ կարգադրություններին զուգընթաց՝ քաղաքային Խորհուրդը վազեց Մազութի Համոն, որ նրա միջոցով ևս ազգի ժողովրդի տրամադրության վրա. արտակարգ նիստ նշանակեց, բայց, ցավոք սրտի, դուրս եկավ, որ քաղաքից բացակայում էին Քաղաքային Խորհրդի համարյա բոլոր անդամները. ոչ Գեներալ Ալոշը կար, ոչ մանրավաճառ Կոլոպոտյանը, ոչ Հաջի Օնիկ Էֆենդին և ոչ էլ մյուսները, վերի թաղեցի անդամն էր միայն, որը մի անգամ արդեն ցույց էր տվել իր ամբողջ քաղաքական հմտությունը փակ խանութները ջարդելու իր այն հիշատակելի առաջարկը մտցնելով, մի առաջարկ, որից, հիշում եք, թե ի՞նչ դուրս եկավ, — այսինքն ոչինչ էլ դուրս չեկավ: 
Ի՞նչ պիտի աներ Քաղաքային Խորհրդի այդ մի հատիկ անդամի հետ Մազութի Համոն: 
— Այ՜ո , ի՞նչ պիտի աներ: 
— Ոչինչ էլ չէր կարող անել Քաղաքային Խորհրդի այդ մի հատիկ անդամի հետ Մազութի Համոն. Մազութի Համոյին մնում էր միայն թափահարել իր ձեռքը և գնալ տուն՝ հանգստանալու, և Մազութի Համոն թափահարեց իր ձեռքը և որոշեց տուն գնալ՝ հանգստանալու: 
Արդեն երեկո էր. հոգնել էր ինքը. ուղեղը նվում էր հոգնությունից, և, հոգնությունից, ուղեղում նվում էր... 
Նաիրին: 
Հարկավոր էր քնել, հանգըստանալ, — և արդեն, կառք նստելով, ուզում էր կառապանին «քշի տուն» ասել Մազութի Համոն, երբ հանկարծ հիշեց, որ վաղուց արդեն քաղաքում չէ «տունը», գրավված վայրերը մեկնելուց առաջ քաղաքից ուղարկել էր Անգինա Բարսեղով– նային և Սևաչյա Պրիմադոննային Մազութի Համոն, որպեսզի միանգամայն ազատի իր, Նաիրյան հոգսերով ծանրաբեռնված, ուսերը՝ ընտանեկան ավելորդ բեռից: 
— Հիշեց ու դառնորեն ժպտաց մտքում իր ազիզ կողակից Անգինա Բարսեղովնային Մազութի Համոն. ու, նրան ժպտալով, հիշեց Ագրիպպինա Վլադիսլավովնային Համո Համբարձումովիչը... «Քշի՛ր բերդը» — հրամայեց կառապանին Մազութի Համոն ու ընկողմանեց կառքում. գլուխը ձեռքերի մեջ առավ քնեց...
Հաջորդ առավոտ... 
Բայց լավ է չլուսանար այդ առավոտը, որովհետև այդ չարաբաստիկ առավոտը դեռ նոր էր լուսանում, երբ քաղաքում մնացած ժողովուրդը, որ վերոհիշյալ արտակարգ նիստի հրամանից և ռազմաճակատից ստացված որախալի հաղորդագրությունից հետո բավականին հանգստացել էր կարծես ու սրտապնդվել,— լսեց հրացանների տրաքտրաքոց և թնդանոթների դեռ բավականին հեռու, բայց հետզհետե մոտեցող որոտ: 
Ոչ մի ուժ այլևս, անգամ ոչ մի երկնային վերին զորություն, ի վիճակի չէր «տեղը նստած» պահել քաղաքում մնացած ժողովրդին: 
Հսկա, տասնյակ և հարյուր հազարավոր գլուխներով հաշվվող մի նախիրի նման, սարսափահար տեղահան եղավ քաղաքում մնացած ժողովուրդը. մի մասը բռնեց կայարանի ճամփան, մյուսը՝ խճուղու: 
Քաղաքի տները մեկը մյուսի հետևից սկսեցին վառվել, և այդ վառվող տներում, հրի ու ծխի միջից, ինչ-որ բան էին փախցնում ռազմաճակատից նահանջած նաիրցի ռազմիկները: 
Հաստատ կարելի է ասել, որ այդ վայրկյանից քաղաքը կարելի էր արդեն ընկած համարել, բայց նա այդպիսին դեռ չէր համարվում, որովհետև ոսոխը դեռ չէր կտրել փախուստի ճանապարհը և դեռ հնարավոր էր փախչել: 
Այդ վայրկյանից սկսած քաղաքում չկար այլևս ոչ մի իշխանություն: 
Գերագույն Իշխանությունը բերդում էր հավաքվել, որպեսզի այնտեղից անմիջապես ղեկավարի ռազմական գործողությունները: 
Քաղաքի վարի թաղեցիք (այսինքն կենտրոնական փողոցների բնակիչները) բոլորն էլ համարյա հեռացել էին քաղաքից, արդեն հեռանալ էին սկսել վերի թաղեցիք ևս, այնպես որ քաղաքի բուն բնակչության չնչին մասն էր միայն դեռ քաղաքում գտնվում:
Բայց, չնայած դրան, քաղաքը լեփլեցուն էր դեռ մարդկային բազմահազար, խռիվ, խայտաբղետ խմբերով, գերազանցապես շրջանից փախած «բռիներով...». ծայր, վախճան չկար սրանց խայտաբղետ շարքերին: 
— Տելեֆոն Սեթոն ևս, որ մինչ այդ մի զարմանալի անփութությամբ քաղաքում էր մնացել, իր եղբոր՝ Քոռ Արութի և նրա հավիտենական ընկեր Մեռելի Ենոքի օգնությամբ այրեց իր հռչակավոր սրճարան-ճաշարանը և իր «չոլուխ-չոճուղը» հավաքած բռնեց կայարանի ճամփան: 
Հարկավոր է ասել, որ մինչև սրճարանն այրելը, մինչև վերի թաղը վազելը և «չոլուխ-չոճուղը» հավաքելը բավականին ժամանակ անցել էր արդեն, թաղեցիք համարյա բոլորն էլ արդեն հեռացել էին, այնպես որ, եթե չհաշվենք ուրիշ մի քանիսին, որ այնպես էլ վերի թաղում մնացին, Տելեֆոն Սեթոյի թափորը վերջինն էր, որ հեռանում էր այդ թաղից: 
Վերի թաղեցիք փախել էին քաղաքից խճուղու ճանապարհով, այնինչ Տելեֆոն Սեթոն որոշեց կայարանով գնալ, հույս ունենալով, որ «վերինի օգնությամբ» իրենց կհաջողվի գնացք նստել: 
Եվ նրան, Տելեֆոն Սեթոյին, ինչպես և «չուախչոճուղին», Քոռ Արութին ու Մեռելի Ենոքին, հաջողվեց գնացք նստել, և այդ աներևակայելի հանգամանքը տեղի ունեցավ ոչ թե վերինի օգնությամբ, այլ իրա, Տելեֆոն Սեթոյի, ռազմագիտական քանքարի շնորհիվ: 
Բանն այն է, որ Տելեֆոն Սեթոն որոշեց կայարան գնալ ոչ թե քաղաքի միջով, որ միանգամայն անհնարին էր, այլ սարի վրայով, թեպետ սարի վրայով տանող ճանապարհն իջնում էր դեպի երկաթուղին կայարանից բավականին հեռու կայարանին հակառակ ուղղությամբ: 
Եվ հենց այս էր պատճառը, որ նրանց հաջողվեց գնացք նստել: 
Արդեն կեսօր էր, հրացանների տրաքտրաքոցը և թնդանոթների թնդյունն արդեն լսելի էր բերդից համարյա թե մի երկու վերստ հեռավորության վրա, երբ Տելեֆոն Սեթոյի թափորն իջնում էր դեպի երկաթուղագիծը, թափորի առաջից, իր փոքրիկ երեխային գրկած, գնում էր ինքը՝ Տելեֆոն Սեթոն, կողքից, մի մեծ բոխչա գրկած, վազում էր նրա «օղլուշաղը», հետևից վազում էր Քոռ Արութը՝ մի բավականին ծանր խուրջին շալակած, Քոռ Արութի հետևից — Մեռելի Ենոքը: 
Մեռելի Ենոքը, այլ հարստություն չունենալով, տանում էր շալակին իր «վակզլի թյուքանը», այսինքն մի, իր իսկ ձեռքով հին ափսեներից շինած, կշեռք, մի երկու գրվանքաքարեր, մեկ էլ իր ունեցած չայն ու կալբասը: 
Այսպես էլ հասան նրանք երկաթուղագծին և ճիշտ իրենց առաջ կանգնած տեսան — գնացքը, գնացքը, փախչող նաիրցիներով ծայրեիծայր լեցուն, հեռացել էր կայարանից և ինչ-որ անհայտ պատճառով կանգ առել այդտեղ: 
Ստի կողմից մոտեցավ գնացքին Տելեֆոն Սեթոյի թափորը և, ինչպես համոզված էր Տելեֆոն Սեթոն՝ վերինի հրաշքով դեմ ելավ հենց այն բաց վագոնին, որի վրա, ճիշտ է, լցված էին «հազարից ավելի», ինչպես պատմում էր– հետագայում Տելեֆոն Սեթոն, բայց հենց վագոնի եզերքին տեղ էին բռնել — Հաջի Մանուկոֆ էֆենդին և վարսավիր Վասիլը. դրանք, ինչպես երևում էր, վերջացած համարելով իրենց հայթայթողական ֆունկցիաները (« — էլ ո՞ւմ պիտի հայթայթեին, երբ բանակ չկար») — որոշել էին իրենք ևս միանալ ընդհանուրին: 
« — Տուր՝ տեսնիմ պզտիկդ» — ասաց Հաջին Սեթոյին, և Տելեֆոն Սեթոն տվեց Հաջուն իր երեխան, հետո վարսավիր Վասիլի օգնությամբ բարձրացրին և Սեթոյի օղլուշաղին: 
Մնացին իրենք: 
«Դուք ալ գացեք զնճիլներու վրա կայնեցեք» — խորհուրդ տվեց Հաջին, որովհետև իրենց մոտ ոչ միայն դրանց, այլև ասեղի տեղ չկար: 
Գնացին, երկար հայհոյելուց, խնդրելուց ու աղաչելուց հետո, վերջապես հաջողվեց բարձրանալ զնճիլներու, այսինքն բուֆերների վրա. կանգնեցին կողք-կողքի՝ մի-մի ձեռով իրարու բռնած, մյուս ձեռներով՝ իրենց ապրանքը: 
Հենց այդ ժամանակ գնացքը շարժվեց: 
Վերջին գնացքն էր դա, որ դուրս եկավ Նաիրյան այդ քաղաքից, երբ շարժվեց գնացքը — տրաք-տրաքոցներն արդեն լսվում էին բերդի տակից: 
Թշնամին, ինչպես երևում էր, արդեն մոտեցել էր բերդին: 
զնճիլներու վրա կանգնած Տելեֆոն Սեթոն, Քոռ Արութը և Մեռելի Կնոջը, ինչպես և այդ վերջին գնացքում գտնվող բոլոր նաիրցիները, սարսափահար հայացքները հառած նայում էին բերդին: 
Եվ այն միտքը, որ արտահայտեց, բերդին նայելով, Քոռ Արութը՝ գնացքում գտնվող բոլոր նաիրցիների միտքն էր. «Յա՛, մերո՞նք ընչի չեն կրակե...» — ասաց Քոռ Արութը, զայրացած ու զարմացած: 
— Բայց նրան, ավա՛ղ, չվիճակվեց լսել իր այդ օրինավոր հարցի պատասխանը, չվիճակվեց ոչ թե այն պատճառով, որ այդ հարցի պատասխանը չկար, այլ այն հասարակ պատճառով, որ, երկու վայրկյան չանցած, ի՛նքը, Քոռ Արութը չկար: 
Եվ ոչ միայն ինքը, այլև իր հավիտենական ընկեր Մեռելի Ենոքը: 
Եվ ահա թե ինչու: 
— Դեռ հազիվ էր ասել իր վերոհիշյալ, հետագայում պատմական դարձած, նախադասությունը Քոռ Արութը, երբ գնացքն ուժգին առաջ ցնցվեց. գնացքի ուժգին ցնցումից վայր ձգվեց Քոռ Արութի խուրջինը, այդ վայրկյանին երկրորդ անգամ, ետ ցնցվեց գնացքը, խուրջինը պոկվեց Քոռ Արութի ձեռից. ընկնող խուրջինի հետևից բնազդաբար կռացավ, որ բռնի խուրջինը. չբռնեց, կորցրեց հավասարակշռությունը... ընկավ: 
— «Յա», Հարութ...» — վախեցած ու լացակումած կանչեց նրա հետևից Մեռելի Ենոքը. — ինքն էլ բնազդաբար կռացավ, ձեռքը մեկնեց, որ բռնի ընկերոջը, չբռնեց, կորցրեց հավասարակշռությունը... ընկավ, ու հաջորդ վայրկյանին Քոռ Արութի և Մեռելի Ենոքի, այդ հավիտենական ընկերների մխրճված դիերի վրայով անցնելով, սարսափահար փախչում էր վերջին գնացքը Նաիրյան այդ քաղաքից, ուր արդեն ոտք էր դրել ոսոխը, ուր մահ էր արդեն, ավերմունք, անասելի կոտորած, անպատմելի սարսափ...
Եվ այսպես Քոռ Արութի ու Մեռելի Ենոքի սխրալի դիերի վրայով անցնելով՝ հեռացավ վերջին գնացքը Նաիրյան այդ քաղաքից, և թշնամին, ոսոխը, մտավ քաղաք: 
Մենք չենք պատմի, ընթերցո՛ղ, թե ինչ պատահեց այդ վայրկյանից հետո Նաիրյան այդ քաղաքում, որովհետև դա վեր է մեր կարողությունից, կասենք միայն, որ քաղաքում մնաց բազում ժողովուրդ, որ և սրի քաշվեց ոսոխի հորդաների կողմից: 
Բայց այս չէ էականը, ընթերցո՛ղ, էականն այն է, որ, բացի ուրեմն, այդ բազում ժողովրդից, քաղաքում մնացին, — և սա էր ամենաէականն ու սարսափելին,— ընկեր Վառոդյանը, Սերգե Կասպարիչը — բժիշկը, և Մազութի Համոն... 
Մինչև վերջին վայրկյանը նրանք քաջաբար մնացել էին իրենց դիրքերի վրա, մնացել էին բերդում և հենց Բերդում էլ գերի էին ընկել ոսոխին, — ընկել էին թշնամու արյունարբու ձեռքը: 
Այդ ժամանակ գերի ընկածներից ոմանք, որ հրաշքով ազատվել էին հետո, փախել կոտորումից, — այդ հրաշքով ազատվածներից ոմանք հետագայում պատմում էին, որ քաղաք մտնելու երրորդ օրը ոսոխը, մի դաժան նենգամտությամբ, հանձնել էր նրանց հորդաների ձեռքը, — որոնք և — երևակայո՞ւմ եք — կախել էին ընկ. Վառոդյանին, Սերգե Կասպարիչին — բժիշկին ու իրան՝ Մազութի Համոյին ճիշտ այն երեք հեռագրասյուներից, որ — օ՛, ճակատագրի անօրինակ հեգնանք, — իրա, ընկ. Վառոդյանի հրամանով երկու օր առաջ կանգնեցրել էին ընկ. Վառոդյանի արտակարգ փափախավորները՝ դեզերտիրներին կախելու համար... 
Ոսոխից փախածները բավականին մանրակրկիտ կերպով նկարագրում էին այդ սխրալի դեպքը իր բոլոր սրտաճմլիկ մանրամասնություններով, այնպես որ մենք ևս, նրանց պատմածների հիման վրա, կարող ենք արձանագրել այստեղ այդ սխրալի դեպքի սրտաճմլիկ մանրամասնությունները: 
Դեպքը պատահել է մոտավորապես այսպես: 
Բերդը մտնելով, ոսոխի սպաները գտել են ընկ. Վառոդյանին, բժշկին ու Մազութի Համոյին՝ բերդի ամենաբարձր աշտարակի վրա, Նաիրյան եռագույնի դողդոջ փայտի մոտերքը, իրենց մազերը պոկռտելիս: 
Տեսնելով Նաիրյան հրամանատարների այս անասելի վիշտը՝ խորին ակնածանքով մոտեցել են նրանց ոսոխի նենգ սպաները, մեծ պատիվ են տվել և մեծագույն շուքով տարել քաղաք: 
Պատմում են, որ ճանապարհին հանդիպած բոլոր ոսոխ-սպաները պատիվ են բռնել նրանց, և նույնիսկ ինքը, ոսոխի ամենամեծ փաշան սեղմել է նրանց ձեռքը և ցավակցություն հայտնել նրանց վշտի համար: 
Այսպիսի՛ ահա մի չտեսնված վերաբերմունք են գտնում ընկ. Վառոդյանը, բժիշկը և Մազութի Համոն ոսոխի հրամանատարության կողմից, բայց, երկու օր անց, մի դաժան նենգությամբ հանձնվում են նրանք ոսոխի թափթփուկ հորդաների ձեռքը, որոնք և կախում են նրանց ու ենթարկում զարհուրելի գանահարությանց: 
Նրանք, ոսոխի այդ թափթփուկ հորդաները աջից կախ են անում ընկ. Վառոդյանին, ձախից բժշկին, իսկ մեջտեղից — իրան, Մազութի Համոյին,— և սա չէ դեռևս ամենազարհուրելին ու ամենաքստմնելին: 
–Ամենազարհուրելին և ամենաքստմնելին այն, որ նրանք, ոսոխի այդ թափթփուկ հորդաները, ասում են, մի տախտակ են փակցնում երրորդ հեռագրասյան մեջտեղը, Մազութի Համոյի գլխավերևը,— ու գրում վրան, երևակայո՞ւմ եք — Նաիրյան տառերով.
որ նշանակում է`
«Մազութի Համո՝ Արքա Նաիրի»:

……………………………………………………
……………………………………………………
ՎԵՐՋԱԲԱՆ
Ահա և ամբողջը, ընթերցո՛ղ, ահա և մեր սույն պոեմանման վեպը, որը, վերջին հաշվով ոչ թե վեպ դուրս եկավ, այլ «այլակերպ» մի բան: 
— «Այլակերպ» բառն առնում ենք չակերտների մեջ, որովհետև այդպես պիտի ասեր սույն այս վեպիս մասին մեզ բավականին ծանոթ Հաջի Օնիկ էֆենդի Մանուկոֆը, այդ հայտնի անգլիախոս նաիրցին, եթե նա կենդանի լիներ և սույն այս վեպս կարդար: 
Այո՛, այսպես պիտի ասեր Հաջին, և մենք միանգամայն համամիտ պիտի լինեինք նրան, որովհետև նա, իբր հմուտ անգլիախոս և պատկառելի նաիրցի, հարց պիտի դներ սույն այս վեպիս ձևի ոչ ամբողջական լինելու, նրանում վեպի էլեմենտար կանոնների բացակայության և հազար ու մի այլ թերությանց մասին, ու մեր բազում քանքարավոր քննադատներին ի խրատ պիտի հիմնավորեր իր կարծիքն իր հմուտ անգլիախոսությամբ և պատկառելի... նաիրասիրությամբ... 
Բայց — ավա՛ղ, ավա՛ղ,— մեր ստացած ստույգ տեղեկությանց համաձայն՝ կենդանի չէ այլևս Հաջի Օնիկ էֆենդին, ուստի թողնենք ձեր խնդիրը և անցնենք բովանդակությանը, այսինքն մեր առաջադրած այն հիմնական հարցին, թե ո՞րն է, վերջապես, Նաիրին: 
—
Ընթերցո՛ղ:

Վաղուց հետե մեր գրականության, մանավանդ բանաստեղծության մեջ չկա՛ մի բառ, որ ավելի հոլովվեր, քան «Նաիրի» գոյականը, բայց, չնայած դրան, մինչև իմ սույն այս պոեմանման վեպը, մեր լեզվագիտության ամուլ անդաստանում չէր ճարվում և ոչ մի Մանուկ Աբեղյան, որ զբաղվեր այդ չամիչի պես գործածական դարձած բառի քերականական կազմությամբ, — և ես, նույն հարգելի Հաջու տերմինով ասած «քամի կուլ տվող» նվաստս էի, որ առաջին անգամ զբաղվեցի այդ քերականական հարցով և գլխի ընկա, որ «Նաիրի» բառը ոչ թե գոյական է, այլ — եթե միայն կարելի է քերականության մեջ այսպես ասել– «մազութի Համոյական»... 
Երևակայում եմ, թե ինչպե՜ս պիտի ծիծաղի Մանուկ Աբեղյանը, երբ իմ այս քերականական նոր տերմինս կարդա, ոչ, չպիտի ծիծաղի, բարկանա պիտի նա, եթե այս տերմինս կարդա, բայց մենք չենք բարկանա նրա վրա, որովհետև մեր գործը չէ քերականությունը, և իր, Մանուկ Աբեղյանի անփութության շնորհիվ է, որ ինձ պես համբակները զբաղվում են քերականությամբ: 
— Մյուս կողմից, կարծում ենք, որ մեզ վրա ևս բարկանալու այնքան էլ հիմք չպիտի ունենա նա, քանի որ մեր, համբակիս, կարծիքով՝ «Նաիրին», իբր քերականության ենթակա մի հանգամանք, այսինքն իբր բառ գոյություն ունենալուց առաջ վաղուց արդեն գոյություն է ունեցել մի շարք ավելի քան պատկառելի մարդկանց մեջ (կարդա սույն վեպս), որպես ուղեղային մորմոք, սրտի հիվանդություն... 
Իսկ նման դեպքերում, ինչպես գիտեք, քիչ գործ ունի անելու լեզվագիտությունը, այստեղ, կարծում ենք, արդեն բժիշկ է հարկավոր, անդամահատական աքցան կամ լանցետ և ոչ թե քերականություն... 
Թող ներեն ինձ բժիշկները, եթե գտնեն, որ չի կարելի ուղեղային մորմոքը ու սրտի հիվանդությունը հանել մարդկանց միջից աքցանների ու լանցետների օգնությամբ. — բժիշկ չենք մենք, ընթերցող, և ոչ էլ, դժբախտաբար, կենդանի է սույն այս վեպիս մեջ քանիցս հիշատակված դոխտուր Արշակը, որ նրանից կարծիք հարցնենք: 
— Բայց ի՛նչ էլ լիներ դոխտուր Արշակի կարծիքը՝ մի բան պարզ է մեզ համար, և այդ պարզ բանն այն է, որ վաղուց արդեն պատմությունը, այդ, կարծում ենք, ավելի հանճարեղ բժիշկը, քան դոխտուր Արշակը,— պրակտիկայում կիրառել է վերոնիշյալ միջոցը և չենք կարծում, որ պատմության այդ վարձերն ապարդյուն են անցել, արյուն, ճիշտ է, շատ է հոսել, սակայն կենդանի մնացածներից շատերն արդեն աղզատ են վերոհիշյալ ուղեղային մորմոքից ու սրտի հիվանդությունից և այսօր իրենց երկիրն են շինում — մի երկիր, սակայն, որի գոյական լինելը ճշտելու համար կարիք չկա դիմելու ոչ մի Մանուկ Աբեղյանի, որովհետև այդ պարզապես տեսնում են բոլոր նրանք, ովքեր գործ ունեն հոգի ու աշխատանքի հետ և ոչ թե այն հռչակավոր, մենք կասեինք՝ «նաիրոմազութիհամոյական» գարու, որ, ըստ Նաիրյան անեկդոտի՝ տեսել էր մի անգամ երկարականջ քեռին իր այն նշանավոր երազում... 
Ահա և բոլորը:

ԵՐԵՎԱՆԻ ՈՒՂՂԻՉ ՏՆԻՑ
Իրերի դժբախտ բերումով ես առիթ ունեցա մոտ վեց ամսվա ընթացքում բավականին ծանոթանալու Երևանի Ուղղիչ Տան կյանքին, և այժմ ես ուզում եմ նկարագրել այդ հետաքրքիր վայրը, որը թեկուզ կա, գոյություն ունի և ապրում է մեր աչքի առաջ իր յուրօրինակ կյանքով, սակայն — ես համոգված կարող եմ այս ասել — ոչ միայն լայն մասսաները, այլև հասարակական կյանքով ապրող մահկանացուների գերազանց տոկոսը ոչ մի հասկացողություն չունի այդ աշխարհի մասին: 
Իմ ստացած տպավորությունները ես այժմ գրի եմ առնում «հիշողությամբ», որովհետև, դժբախտաբար, ժամանակին հնարավորություն չեմ ունեցել գրավոր «նյութեր հավաքելու», ինչպես այդ անում են հմուտ գրականագետները, երբ ընկնում են որևէ արտասովոր աշխարհ: 
Աներաժեշտ է ասել նաև, որ ես այստեղ պատմելու եմ միմիայն «տպավորություններ» և բնավ հավակնություն չունեմ զբաղվելու խորհըրդային կյանքի այդ, ես կասեի զարմանալի անկյան ուսումնասիրությամբ: 
Այս իմաստով իմ դիտողությունները կունենան անշուշտ բավականին սուբյեկտիվ բնույթ, սակայն ես մխիթարում եմ ինձ այն հույսով, որ դրանք զուրկ չեն լինի որոշ «մարդկային» հետաքրքրությունից: 
Բացի այս իմ տպավորությունները ես գրի եմ առնում այժմ սեփական հաճույքի համար, քանի որ ինձ քաղցր տխրություն է պատում յուրաքանչյուր անգամ, երբ ես հիշում եմ Երևանի Ուղղիչ Տունը և այն հասարակ մարդկանց, որոնք բավականին ժամանակ ինձ ընկերներ եղան այդ թեկուզև զարմանալի ու յուրօրինակ, բայց այնուամենայնիվ փակ աշխարհում...
I. Մուտքը, ձանձրույթը, Մնոյի քամանչան և հանելուկային ծափահարությունները
1926 թ. սեպտեմբերի 5-ի գիշերը, ժամը 12-ին, քրեական բավականին ծանր մի հանցանքի համար ես ձերբակալվեցի և տարվեցի Երևանի միլիցիատան քրեական բաժինը: 
Ուղիղ մի շաբաթ այդտեղ մնալուց հետո, մի քամի ու փոշի երեկո, Երևանի միլիցիապետի ուղեկցությամբ ես տեղափոխվեցի Ուղղիչ Տունը, որ գտնվում է այսպես կոչված «Նոր կայարարանի » դիմացը, զորանոցների կողքին:

Հարկավոր է ասել, որ ես մինչև այդ ոչ մի հասկացողություն չունեի մեր ուղղիչ տների մասին, ոչ մի անգամ չէի եղել նրանցում: 
Գիտեի միայն, որ նախկին բանտերը մեզանում վերածված են հիմա ուղղիչ տների, իսկ թե ի՛նչ են ներկայացնում նրանք իրենցից՝ այդ մութ էր ինձ համար այնքան, որքան մութ ու անհրապույր էր այն երեկոն, երբ միլիցիատան կառքը կանգ առավ Ուղղիչ Տան փակ դարբասների առջև, և ես կառքի լապտերի աղոտ լույսի ներքո կարդացի ձախ կողմից փակցրած քառակուսի ցուցանակը. —
Ն.Գ.Ժ.Կ
ՀԱՆՐԱՊԵՏԱԿԱՆ
ՈՒՂՂԻՉ ՏՈՒՆ
Դարբասի փոքրիկ դռան վերևը կար մի երկաթյա թակոց, որով և միլիցիապետը թակեց Ուղղիչ Տան դուռը, Բախումից անմիջապես հետո դռան ձախ կողմից բացվեց մի փոքրիկ պատուուհան, որի միջից երևաց զինվորականի գլխարկով մի դեմք: 
Ցած ձայնով ասվեցին ինչ-որ խոսքեր, որից հետո դուռը բացվեց, և մենք մտանք Ուղղիչ Տունը — առաջ ես, հետո միլիցիապետը: 
Կյանքի այլ պարագաներում առաջինը մտնելը նշան է հարգանքի, իսկ այստեղ այդ, իհարկե, մի քիչ այլ իմաստ ուներ, իբրև մարդկային հարաբերություն... 
Այս ամենը թողեց ինձ վրա ծայր աստիճանի ծանր, ճնշող տպավորություն. — մշուշոտ, վայրկենական զառանցանքի նման մտքիցս անցավ Ֆյոդոր Դոստոևսկու «Մեռյալ տունը», և ինձ թվաց, թե կյանքը, աշխարհը, իմ բոլոր կապերն ու ծանոթությունները, անգամ արևն ու կապուտակ երկինքը մնացին մեր հետևից փակված դարբասի այն կողմը, իսկ թե ի՜նչ էր ինձ սպասում դարբասի այս կողմը — այդ մութն էր դեռ ինձ համար և այդ մթությամբ` ճնշող ու անձկալի:

— Դեպի ձա՜խ, — կարգադրեց միլիցիապետը, և մենք շուռ եկանք դեպի ձախ և մտանք Ուղղիչ Տան հիվանդանոցը, ուր ինձ հատկացվեց այսպես կոչված «մեկուսացման սենյակներից» մեկը: 
Միլիցիապետը գլուխ տվեց և հեռացավ, դուռը փակվեց — և ես մնացի ինքս ինձ հետ` մեկուսացման սենյակում: 
Դա մի փոքր սենյակ էր, ուր դրված կար մի երկաթյա մահճակալ և մի նստարան: 
Մի բան, որ ծայր աստիճանի ճնշող ազդեցություն է ունենում ինձ վրա — փոքրիկ սենյակներն են: 
Չգիտեմ ինչու, ես սիրում եմ սրահանման, կամ սարայանման սենյակներ` առանց կահավորության: 
Մի մահճակալ, մի նստարան, մի գրասեղան — այս է եղել իմ ամբողջ երազանքը կահավորության ասպարեզում: 
Այնպես որ այս տեսակետից ես այնքան էլ դժգոհելու իրավունք չունեի. — պակասում էր միայն գրասեղանը, այն էլ հույս ունեի մյուս օրը խնդրելու: 
Ապա այդ սենյակն ուներ մի այլ հարմարություն ևս, որը կիսով չափ բռնում էր նրա հիմնական պակասության, փոքրության, տեղը: 
Դա — ծայր աստիճանի բարձր առաստաղն էր, — մի բան, որ նույնպես պատճառում է ինձ անասելի բավականություն: 
Միլիցիապետի հեռանալուց հետո ես առաջին հերթին չափեցի սենյակի մեծությունը. — 8 քայլ երկարություն, 4 քայլ լայնություն: 
Հետո նայեցի լամպին — բարձր էր կախված: 
— Այնքան, որ նույնիսկ նստարանի վրա կանգնած ամենաբարձրահասակ մարդը չէր կարող հասնել: 
«Հարկավոր է լամպը մի փոքր իջեցնել, որպեսզի հնարավոր լինի պարապել» — մտածեցի ես, սակայն հետո իմացա, որ լամպը դիտմամբ է բարձր կախված. ո՞վ իմանա ի՜նչ կալանավորներ են ընկնում այս «մեկուսացման սենյակը». տրամադրության վատ ժամանակ կարող են իրենց վնասել... 
Մոռացա պատուհանը. — սենյակն ուներ մի բավականին մեծ պատուհան, որ նայում էր դեպի բակը: 
Չգիտեի՝ գիշերը կարելի է բանալ, թե ոչ: 
Եվ քանի որ նման տեղերում մարդ ավելի շուտ տրամադրվում է արգելված բաներ ենթադրել — որոշեցի, որ, երևի, արգելված է, և իմ պատուհանից բացվող տեսարանի ուսումնասիրության խնդիրը թողի հետևյալ օրվան, երբ հիմնովին կծանոթանամ Ուղղիչ Տան ներքին կանոնադրությանը:

— Ահա՛ և Ուղղիչ Տունը, — մտածեցի ես սենյակն ուսումնասիրելուց հետո, նստեցի մահճակալի վրա և սկսեցի նայել դիմացի պատին: 
Լուռ էր. ոչ մի ձայն: 
Ժամը կլիներ երեկոյան յոթը, և ես չգիտեի, թե ինչպե՜ս պիտի լուսացնեմ այդ անտանելի գիշերը: 
«Լավ, — մտածում էի ես, — ենթադրենք այս գիշեր մի կերպ լուսացրի — բա վա՞ղը, մյուս օ՞րը, և ո՞վ գիտե, թե քանի՜, քանի՜ այսպիսի գիշերներ»: 
Ծանր, քարի նման, իջավ իմ կրծքին ու ճնշեց իմ սիրտը մարդուս ամենամեծ թշնամին աշխարհում — ձանձրույթը: 
Կարելի է ընտելանալ տըխրությանը, անգամ սիրել տխրությունը, կարելի է սիրել անհուսությունը և թախիծը, — բայց ընտելանալ ձանձրույթին՝ դա նշանակում է ընտելանալ մահվան: 
«Իսկ, հետաքրքիր է, ի՞նչ է կատարվում այնտեղ — այն մյուս կորպուսներում, կամերաներում» — մտածեցի ես, զգալով, որ միտքս սկսում է արդեն ելք փնտրել մահացու ձանձրույթից: 
Ու բնազդով վեր կացա, մոտեցա պատուհանին, բաց արի պատուհանը: 
Եվ այն, ինչ բացվեց իմ աչքերի առաջ և հասավ իմ լսողությանը՝ թողեց ինձ վրա մի այնպիսի տպավորություն, ինչպիսի տպավորություն կարող է թողնել, ինչպես ենթադրվում է ընդհանրապես, անջուր անապատն ընկած բեդվինի վրա կանաչ օազիսը: 
Բաց պատուհանի միջից ես տեսա դիմացը մի շարք լուսավոր պատուհաններ և այդ պատուհաններից իմ ականջին հասան երգի, մանդոլինի, սրինգի, քամանչի և բարձր խոսակցության ու ծիծաղի ձայներ: 
Այդ բոլոր ձայների միջից ամենից հմայիչն էր սակայն քամանչի կրծքային, թավ ձայնը, որ քսվում էր սրտիս, ինչպես վիոլոնի քաղցրաթախիծ նվագ: 
Քամանչի ձայնը գալիս էր հենց դիմացի պատուհանից, առաջին հարկից,— իսկ մյուս ձայները — երկրորդ հարկից: 
Ինձ բավականին տարօրինակ և անհասկանալի թվաց այն, որ վերի հարկի պատուհաններից մի քանիսում լույսը կրկնակի վառ էր, քան մյուս պատուհաններինը: 
Ինչո՞վ բացատրել այդ: 
Եվ ապա՝ ինձ բավականին շփոթեցրեց և մի այլ Հանգամանք. — երգի, մանդոլինի և սրինգի ձայները գալիս էին ոչ թե անմիջապես վերի պատուհաններից, այլ խորքից. պարզ էր, որ նվագում ու երգում էին ոչ թե հենց այդ պատուհաններն ունեցող կամերաներում, այլ ավելի դենը, ներսում: 
Այնինչ միանգամայն որոշ էր, որ քամանչա նվագում են ներքեվի հարկի հենց այն կամերայում, որին պատկանում է դիմացի պատուհանը: 
Ես դեռ այս մտքերով էի զբաղված, երբ վերևում հանկարծ նվագն ու երգը դադարեց — և իմ ականջին հասավ... մի բուռն ծափահարություն... 
Միանգամայն պարզ էր, որ ծափահարում է ոչ թե մի կամերայի բնակչություն — ասենք մի 15 — 20 մարդ, այլ շատ ավելի հոծ, բազմամարդ հասարակություն: 
Այս բոլորն ինձ համար մութն էր դեռ, համարյա հանելուկ: 
Ես զանազան ենթադրություններ էի անում: 
Երևի հավաքվել ուրախանում են մի մեծ կամերայում, կամ միջանցքում, — մտածում էի ես, երբ հանկարծ ծափահարությունները դադարեցին և վերևի հարկում տիրեց մեռելային լռություն: 
Ներքևի հարկում միայն, դիմացի կամերայում, դեռ քաղցր լալիս էր իր արևելյան տխրությունը մանկահասակ աղջկա կրծքային ձայնով աներևույթ քամանչան– — և ես զգում էի, որ չկա արդեն այն անտանելի ձանձրույթը, որը մի վայրկյան առաջ սպառնում էր ինձ խեղդել, որ նա արդեն փոխվել է իմ սրտում մի անուշ տխրության... 
Այդպիսի տխրություն է պատում մարդկային սրտին գարնանային առավոտները, երբ մարդ ելնում է դաշտ ու նայում դեպի հեռուները տանող ճանապարհներին: 
Եվ ոչ թե ծանր ու ճնշող, այլ թեթև ու հեշտ է այդ տխրությունը, որովհետև նրա միջով մարդ խորը, խորը ճաշակում է կյանքի անհունությունն ու անեզրությունը, զգում է, որ անսահման է կյանքը և կրում է իր մեջ դեռ անհուն ու անսպառ գանձեր ու կարելիություններ: 
Եվ թող պարադոքս չթվա, եթե ասեմ, որ ըստ էության խորը օպտիմիստական է այդ տխրությունը — այդպիսի՛ ահա խոր օպտիմիստական տխրությամբ է համակված և Բեթհովենի հերոսական երաժշտությունը, որն այնքան սիրում էր Վլադիմիր Իլյիչ Լենինը... 
Հենված իմ «մեկուսացման սենյակի» պատուհանի գոգին՝ ծարավ ալկոհոլիկի նման ես խմում էի դիմացի պատուհանից սուրացող քամանչի տխրությունը, երբ վերևի պատուհաններից կրկին լսվեց մի բուռն ծափահարություն և, միևնույն ժամանակ, բացվեց իմ սենյակի դուռը և ներս մտավ հիվանդանոցի ծառայողը:

— Թեյ ուզո՞ւմ եք, — ասաց նա մոտենալով և, ժպտալով, ավելացրեց. — Պատուհանը չի կարելի երեկոները բանալ. արգելված է:




 --------------------------------------- 


— Ի՞նչ ծափահարություն է, — առանց այլևայլության, առանց պատուհանը փակելու, հարցրի ես նրան և ցույց տվի դիմացի պատուհանները,— և ինչո՞ւ է այնտեղ լույսն ավելի պայծառ, քան մյուս կամերաներում:

— Այնտեղ Ուղղիչ Տան կուլտբաժինն է, — պատասխանեց ծառայողը,— այսօր «կենդանի լրագիր» է:

Հիվանդանոցի ծառայողի այս խոսքերից հետո ինձ միանգամայն հասկանալի դարձան թե՛ երգը, թե՛ նվագը, թե՛ ծափահարությունները և թե՛ դրանցից հետո տիրող երկար լռությունը:

— Իսկ ո՞վ է նվագում քամանչեն — այնտեղ, — ցույց տվի դիմացի պատուհանը:

— Մեր կալանավորներից է, Մնոն է — շատ լավ կնվագե, չէ՞...
— Շա՛տ լավ, ընկե՛ր, ավելի՛ քան լավ... 
Իսկ մինչև ե՞րբ կարելի է նվագել...
— Մինչև երբ որ ուզեն — կուզեն թող մինչև լույս նվազեն...
— Թեյ չեմ ուզում, — ասացի ես ծառայողին, — ավելի լավ է թույլ տվեք, որ պատուհանը բաց մնա...
Եվ մենք գաղտնի համաձայնության եկանք, որ ես պատուհանը կիսաբաց կթողնեմ, բայց չեմ մոտենա ու չեմ կանգնի պատուհանի առջև: 
Հետո նա դուրս գնաց և դուռը ծածկեց:

— Այստեղ այնքան էլ մռայլ չէ, ինչպես մտածում էի ես, կամ ինչպես եղել է քեռի Դոստոևսկու «Մեռյալ տանը» — ասացի ես ինձ և, պառկելով մահճակալի վրա, սկսեցի լսել Մնոյի երաժշտությունը: 
Այդ երեկո — իմ Ուղղիչ Տուն մտնելուս առաջին երեկոն — ես երկար լսեցի այդ նվագը, և այդ նվագն ինձ համոզեց, որ դեռ չի վերջացել կյանքը, որ անսպառ է նա ու անհուն և կրում է իր մեջ անթիվ ու անսպառ բույրեր ու կարելիություններ: 
— Շնորհակալություն Մնոյին: 
Եվ այն հիվանդանոցային ծառայողին, որ բաց արեց իմ առջև վերևի հարկից եկող նվագի ու ծափահարությունների գաղտնիքը: 
«Այստեղ էլ մարդիկ են ապրում, ինչպես դուրսը, և, ինչպես երևում է, ունեն, ինչպես դուրսը, ապրելու և ուրախանալու բոլոր հնարավորությունները» — ասացի ինքս ինձ և պառկեցի քնելու:

Իսկ հետևյալ առավոտ ես արթնացա բավականին հանգիստ տրամադրությամբ — և այդ օրվանից իմ առջև սկսեց հետզհետե բացվել միանգամայն անծանոթ, աներևակայելի, իր յուրօրինակությամբ և անսպասելիությամբ համարյա զարմանալի մի աշխարհ...
II. Ծաղկանոցը, Ուղղիչ Տան պետը, արհեստանոցները և կալանավոր կանայք
Հետևյալ առավոտ արթնանալիս ես այն զգացումն ունեի, որ մի լավ բան կար երեկ գիշեր քնելուս վայրկյանին և այդ «լավ բանը» ինչ գնով էլ լինի հարկավոր է հիշել: 
Ու հիշեցի իսկույն ախ, հա՛, Մնոյի նվագն էր և վերևի ծափահարությունները...
Շտապ հագնվեցի և առաջին հերթին լայն բաց արի պատուհանը և նայեցի... 
Եվ այն, ինչ որ բացվեց իմ աչքերի առջև — ես չեմ մոռանա երբեք, ինչպես մարդ չի կարող մոռանալ իր կյանքի ամենապայծառ վայրկյանները: 
— Պարզ, անամպ առավոտ էր, կապույտ երկինք: 
Իմ պատուհանից մինչև դիմացի կորպուսը բավականին ընդարձակ, մաքուր մի բակ էր և այդ բակի մեջտեղը, իմ պատուհանից դեպի ձախ, ուր բակը ավելի էր լայնանում — փռված էր իմ դեմ մի փոքրիկ, բայց զարմանալի գեղեցիկ ծաղկանոց: 
Գուցե ոչ մի առանձին բան չկար այդ ծաղկանոցում, գուցե դրսի աշխարհում նա չթողներ իմ վրա և ո՛չ մի տպավորություն, բայց այստեղ, Ուղղիչ Տան պատերի ներսում, ուր ես սպասում էի տեսնել գորշ պատեր ու մռայլ ամայություն, — այստեղ այդ փոքրիկ ծաղկանոցը թողեց ինձ վրա անասելի պայծառ տպավորություն: 
Նրա շուրջը, ինչպես և բակի այլ տեղերում, դրված էին ցածլիկ, երկարավուն նստարաններ: 
Մի քանի կալանավորներ նստած դրանց վրա գիրք կամ թերթ էին կարդում, մի քանի ուրիշները շրջում էին բակում ու զրուցում: 
Յուրաքանչյուրն իր զգեստներով, քաղաքացիական հագուստով, այնպես որ մի վայրկյան եթե մոռանալու լինեիք Ուղղիչ Տան պատերը` կարող էր թվալ` թե ազատ քաղաքացիներ են քաղաքային բուլվարում: 
— Ես դեռ հափշտակված նայում էի այդ փոքրիկ ծաղկանոցին և ագահաբար շնչում առավոտվա թարմ օդը, երբ սենյակիս դուռը բացվեց և ներս մտավ ինձ անծանոթ մի անձնավորություն: 
Ես հեռացա պատուհանից և ընդունեցի նրա բարևը:

Երեսունհինգին մոտիկ, միջահասակ, լայնաթիկունք, ժամանակից առաջ կիսասպիտակած մազերով: 
Բաց դեմք: 
Առաջին հայացքից կարելի է ասել, որ բանվոր է եղել, բայց վաղուց թողել է բանվորությունը: 
Հագուստը՝ սովորական խորհրդային ծառայողի հագուստ: 
Քաղաքացիական շալվար, նույն գույնի բլուզ: 
Զենք չունի:

Նա սեղմեց ձեռքս և ասաց իր ազգանունը: 
Ես լսել էի, որ այդպես է Ուղղիչ Տան պետի ազգանունը և անմիջապես, օգտվելով առիթից, հարցրի՝ ցույց տալով պատուհանից երևացող բակը.
— Ինձ կարելի է այնտեղ...
— Ոչ, չի՛ կարելի, — ասաց նա հանգիստ՝ ուղիղ նայելով աչքերիս. — այնտեղ քաղաքական կորպուսն է: 
Ձեզ կարելի է գնալ քրեական կորպուսի բակը, որը ոչնչով վատ չէ դրանից:

Եվ անսպասելի ժպտաց:

— Իսկ ո՞ր ժամերին:

— Երբ որ կամենաք: 
Առավոտից մինչև երեկո թե՛ կամերաների, թե՛ կորպուսի դռները բաց են: 
Բակ չի կարելի դուրս գալ միայն Ժամը երեկոյան 7-ից հետո, իսկ մինչ այդ կալանավորներն ազատ են: 
Իսկ գիշերները փակվում են միայն կորպուսի դռները, կամերաների դռները երբեք չեն փակվում: 
Երեկոները կալանավորները մինչև ժամը 12-ը կարող են գնալ կուլտբաժին, եթե կա ներկայացում կամ կենդանի լրագիր, իսկ եթե ներկայացում-բան չկա՝ մինչև ժամը 9 — 10-ը` գրադարան-ընթերցարան:

— Այս ձեր Ուղղիչ Տունն սկսում է ինձ բավականին հետաքրքրել, — ասում եմ ես ժպտալով:

— Դեռ կծանոթանաք, կտեսնեք: 
Առայժմ ասեք՝ ի՞նչ է ձեզ հարկավոր:

Եվ նա նայում է սենյակին:

— Մի գրասեղան: 
Ուրիշ ոչինչ:

— Շատ լավ, ես կկարգադրեմ, որ բերեն: 
Իսկ այժմ ես, գնամ — հարկավոր է բանվորներ ուղարկել:

— Ի՞նչ բանվորներ:

— Դրսի աշխատանքի: 
Ուղարկում ենք կալանավորներին դրսի աշխատանքի:

— Պահակո՞վ:

— Ոչ: 
Առանց պահակի: 
Մշտական թույլտվություններ ենք տալիս, գնում են դրսի աշխատանոցներում աշխատում: 
Այսօր հարկավոր է թույլտվությունները փոխել, հների ժամանակն անցել է:

Իսկ ի՞նչ արհեստանոցներ են դրանք:

— Դրսում առայժմ ունենք կոշկակարանոց և դերձականոց: 
Իսկ ներսում՝ հյուսնոց, դարբնոց, խոզանականոց և այլն: 
Ա՜յ, երբ որ թեյ խմեք վերջացնեք՝ եկեք տեսեք:

Եվ Ուղղիչ Տան պետը ելնում է դուրս:

Ես արագ լվացվում եմ և անմիջապես բակը վազում: 
Հիվանդանոցից դուրս գալիս` աջ կողմը ձգվում է բակը` մինչև Ուղղիչ Տան պատը, դիմացը՝ գրասենյակն է, որից այն կողմը՝ քրեական բակի դարբասը, իսկ ձախ կողմը քրեական կորպուսի պատը: 
Այդ ժամանակ, երբ ես նոր էի ընկել Ուղղիչ Տուն՝ հիվանդանոցից դեպի աջ, կամ դրսից մտնելիս` դեպի ձախ, մինչև պատը ձգվող տարածությունը դեռ դատարկ էր. այնտեղ ցցված կար միայն ջրմուղային մի խողովակ, որի առջևը լվացվում էին կալանավորները: 
Երբ ես դուրս եկա բակ տեսա մի խումբ մարդիկ, որ լվացվում էին այդտեղ, կամ շրջում: 
Նրանցից մի քանիսը գրավեցին իմ ուշադրությունը:

Մաքուր, կոկ հագնված, սափրված, ինտելիգենտ դեմքերով երիտասարդներ:

— Ովքե՞ր են դրանք, — հարցրի հիվանդանոցի ծառայողին:

— Գրասենյակը կաշխատին:

— Կալանավորնե՞ր են, թե դրսից են գալիս:

— Կալանավորներ են:

«Այ քեզ տարօրինակ կալանավորներ» — մտածեցի ինքս ինձ, — «նայես ի՞նչ գործերով են բռնված»:

Գնացի պետի առանձնասենյակը: 
Միջակ մեծությամբ մի սենյակ, գրասեղան, մի քանի նստարաններ: 
Կարծում էի, թե մուտքի առաջ պահակ կլինի. չկար: 
Կալանավորներն ազատ մտնում ու դուրս էին գալիս զանազան խնդիրքներով: 
Երբ ես ներս մտա՝ պետի հետ խոսում էր մի տարիքոտ գյուղացի կալանավոր:

— Ինչո՞ւ համար ես ուզում քաղաք գնալ, — հարցնում էր պետը կալանավորին:

Օղլուշադս է էկե գեղեն, էրթամ տեսնիմ...
— Է, թող ինքը գա՝ տե՛ս:

Կալանավորը նայում է գետին և ամոթխած ժպտում:

— Լա՛վ, — ասում է պետը՝ այդ պերճախոս փաստարկումից հետո ինքն էլ ժպտալով. — գնա՛ մինչև ժամը 5-ը, բայց չուշանաս: 
— Քանի՞ տարով ես վճռված:

— Երեք:

— Ինչքա՞ն ես նստել:

— 8 ամիս:

— Խիստ մեկուսացում ունե՞ս:

— Ունեի՝ անցած շաբաթ հանեցին:

— Կերթաս առանց պահակի, բայց տես` չխմես:

Պետը զանգահարում է: 
Կողքի գրասենյակից մտնում է մի պաշտոնյա, որին կարգադրվում է թույլտվություն գրել այդ կալանավորի համար– և կալանավորը պաշտոնյայի հետևից մտնում է գրասենյակ:

— Ուզո՞ւմ եք, — ասում է Ուղղիչ Տան պետը վեր կենալով և դիմելով ինձ. — գնանք մեր արհեստանոցները տեսեք: 
Ես սիրով համաձայնում եմ, և մենք գնում ենք արհեստանոցները:

Առաջին արհեստանոցը, որ մենք մտնում ենք, դարբնոցն է: 
Գտնվում է Ուղղիչ Տան մուտքից անմիջապես դեպի աջ: 
Արհեստանոցը Փոքր է, անհարմար: 
Շինում են երկաթյա մահճակալներ, թիթեղե վառարաններ և այլն:

— Այս տարի մտադիր ենք բոլոր Փայտե կոյկաները փոխել երկաթե մահճակալների, — ասում է պետը. — մի մասը, քաղաքական կորպուսում, արդեն փոխել ենք, հիմա կամաց-կամաց փոխելու ենք և մյուսները: 
Արհեստանոցը փոքր է, մտադիր ենք հիվանդանոցի բակում նոր արհեստանոցներ շինել:

Ապա անցնում ենք հյուսնոցը: 
Սա ավելի ընդարձակ է, քան դարբնոցը, սակայն նույնպես չի բավարարում պահանջին: 
Այստեղ շինում են պահարաններ, սեղաններ, կոյկաներ և այլն: 
Այստեղից մենք ելնում ենք դուրս և գնում խոզանականոցը, որ գտնվում է Ուղղիչ Տան գրասենյակի վերևը՝ երկրորդ հարկում:

Վերի հարկը բարձրանալիս` իմ ուշադրությունն են գրավում մի քանի կանայք, բոլորն էլ տարիքոտ: 
Թեկուզ հագնված են ոչ այնքան էլ վատ, բայց նման են «գաղթական» նանեների:

— Ովքե՞ր են, — հարցնում եմ պետին:

— Կալանավոր կանայք, վերի հարկում են ապրում:

— Ինչո՞ւ են բռնված:

— Մեծ մասամբ «միջնորդության» համար: 
Իսկ այն մեկը թուրք կին է` ամուսնու հետ միասին ձերբակալված է սահմանն անցնելու համար:

— Սալամ-ալեյքում, բաջի՜ , — ժպտալով ասում եմ ես թուրք կնոջը, որի դեմքը ներքևից մինչև քիթը և վերևից մինչև աչքերը ծածկված է:

Նա արագ շրջում է երեսը և մտնում իրենց կամերան: 
Քահ-քահ նրա հետևից ծիծաղում են հայ կանայք, և մենք մտնում ենք խոզանականոցը:

Խոզանականոցը բավականին ընդարձակ մի աշխատանոց է, բաղկացած երկու սենյակից: 
Առույգ, ժիր՝ աշխատում են կալանավորները՝ կապույտ գոգնոցներով, և մարդ մոռանում է, որ գտնվում է Ուղղիչ Տանը, հին տերմինով ասած՝ բանտում: 
Խոզանականոցը Ուղղիչ Տան ամենից լավ դրված արհեստանոցն է, և նա բավականին հասույթ է տալիս ինչպես Ուղղիչ Տանը, այնպես էլ այդտեղ աշխատող կալանավորներին:

Այդտեղից մենք անցնում ենք կողքի սենյակը, ուր ծրարներ են պատրաստում:

— Իսկ երեկոյան, կամ, կուզեք հիմա` կարող եք գնալ կուլտբաժինը և տեսնել այնտեղ մեր նկարչական արհեստանոցը, ուր նաև շրջանակներ և այլ իրեր են պատրաստում: 
Այժմ ինձ ներքևում սպասում է Նիկոլաևը, մեր տեխնիկը, որ նոր արհեստանոցների նախագիծ է պատրաստել: 
Ուզո՞ւմ եք` գնանք միասին տեսնենք:

Մենք դուրս ենք գալիս, որ գնանք գրասենյակ և այդտեղ, միջանցքում, մեզ կրկին հանդիպում են կին կալանավորները: 
Նրանցից մեկը մոտենում է պետին:

— Ընձի պապիրոս տո՜ւր, — ասում է կարճ ու կտրուկ:

— Ու, թաղե՜մ գլուխդ, — երեսը իբր թե ամոթխածությունից մի կողմ շուռ տալով` ասում է նրան մյուսը:

Ուղղիչ Տան պետը տալիս է առաջին կնոջը մի գլանակ և դառնալով դեպի ինձ.
— Ճանաչո՞ւմ ես մեր Անուշին ու Մարգարիտին, — ասում է ժպտալով:

Այս խոսքերի վրա կրկին քահ-քահ ծիծաղում են Մարգարիտն ու Անուշը և մտնում կամերա: 
Հետագայում, երբ զանազան պատճառներով քաղաքի հետ ունեցած իմ կապը կտրվեց, նրանք լվանում էին իմ սպիտակեղենը, մաքրում շորերըս, — մի խոսքով` ցույց էին տալիս դեպի ինձ շատ բարեկամական վերաբերմունք, որին իբրև շնորհակալություն ես նվիրում էի նրանց ծխախոտ, կամ գլանակներ: 
Մեկ-մեկ էլ Ուղղիչ Տան խանութից գնում էի նրանց համար էժանագին քաղցրավենիներ, որ այդ քառասունն արդեն անց, համարյա պառաված նանեներին մեծ հաճույք էր պատճառում: 
— Այդ չնչին նվերներից առանձնապես ուրախանում էր Անուշը, որի մգլած դեմքը փայլում էր հրճվանքից:

Նայես ի՞նչ են անում հիմա նրանք՝ Մարգարիտն ու Անուշը...
III. Քրեական կորպուսը. — բակը. — կամերաները. —
կալանավորներից ստացած իմ առաջին, ընդհանուր տպավորությունը
Երբ մենք Ուղղիչ Տան պետի հետ միասին մտանք գրասենյակ` դուրս եկավ, որ տեխնիկ Նիկոլաևը, որի նախագիծը մենք եկել էինք տեսնելու, ինչ-որ տեղ է գնացել: 
Վերադառնալու էր մի, կամ կես ժամից հետո, ուստի ես թողի գրասենյակը և գնացի քրեական կորպուսը նայելու: 
Ուղղիչ Տանը ես դեռևս ոչ մի ծանոթ չունեի, ուստի գնացի մենակ:

Գրասենյակից դուրս գալիս դեպի ձախ, հինգ քայլ հեռավորության վրա, գտնվում է քրեական կորպուսի դարբասը: 
Դա փայտյա մի մեծ դուռ է, որ փակվում է այդ դռանն անհամապատասխան մի փոքրիկ կողպեքով:

Դուռը փակ էր, իսկ դռան առջև կանգնած էր մի կալանավոր` դռան բանալին ձեռին: 
Այդ հանգամանքն առաջին հայացքից ինձ զարմացրեց. ինչպե՞ս են վստահում կորպուսի բանալին մի պատահական կալանավորի... «Գուցե և ո՞չ պատահական» — անցավ իմ մտքով և այդ անմեղ կալանավորը թողեց ինձ վրա մի դաժան ու անողոք Ցերբերի տպավորություն: 
Հետագայում ես իմացա, որ զուր էին իմ կասկածները թե՛ այդ դարբասի, թ՜ե կալանավորի մասին: 
Քրեական կորպուսի այդ դարբասը ոչ մի կապ չուներ Ուղղիչ Տան ներքին հսկողական սիստեմի հետ: 
Նա փակ էր պահվում միայն նրա համար, որպեսզի կալանավորներն առանց գործի գրասենյակ կամ հիվանդանոց չգնան, չխռնվեն այդ տեղերում և չխանգարեն պարապմունքներին: 
Իսկ այդ դռան առջև ընդհանրապես կանգնեցնում էին ամենախեղճ կալանավորներին, որովհետև նրանք այդտեղ կատարում էին հասարակ դռնապանի դեր:

— Կարելի՞ է անցնել:

Նա իսկույն բաց արեց դուռը, — կողպեքը չէր էլ կողպած, այլ միայն անցկացրած էր օղակներին, — և ես մտա քրեական կորպուսի բակը:

Դիմացս ինչ-որ միհարկանի մի շենք էր, և ես քայլերս ուղղեցի դեպի նա: 
Մի քանի քայլ գնալուց հետո թեքվեցի դեպի աջ. դուրս եկավ, որ այդտեղ Ուղղիչ Տան խոհանոցն է ու բաղանիքը:

Ինչպես ճանապարհին, այնպես էլ խոհանոցում ու բաղանիքում, որ այդ օրը չէր աշխատում, ինձ հանդիպում էին զանազան կալանավորներ՝ խումբ-խումբ ու առանձին-առանձին: 
Նրանք բոլորն էլ զննող հայացքներով ինձ էին նայում, և ինձ մի փոքր անհաճո էին այդ հայացքները: 
Ես էլ նայում էի նրանց, և նրանք բոլորն էլ ինձ թվում էին փակ, իրենց մեջ քաշված, խոժոռ ու անսիրալիր մարդիկ, որոնք ինձ հետ երբեք չեն ընկերանա ու չի ստեղծվի երբեք իմ և նրանց միջև հասարակ մարդկային փոխհարաբերություն: 
Նրանց նայելով` ես հիշում էի Դոստոևսկու և Դորոշևիչի հերոսներին ու սիրտս ճմլվում էր մենակությունից: 
«Նայես պիտի լինի՞, որ անցնեմ այս մարդկանց միջով և նրանք ինձ պարզապես բարևեն ու ժպտան — բարևեն ու ժպտան» — այս էր իմ միակ երազանքը այդ վայրկյանին, և ես բնազդաբար պատի մոտով էի գնում, որ նրանց չանհանգստացնեմ, չգրավեմ նրանց ուշադրությունը: 
Ես կարո՞ղ էի իմանալ առաջին իսկ վայրկյանից, որ նրանցից շատերը, դե, բոլորն համարյա, շատ ընկերական ու հասարակ մարդիկ են, և ես մի շաբաթ անց կունենամ այստեղ շատ ընկերներ ու բարեկամներ... 
Իհարկե, այնպիսի ընկերներ ու բարեկամներ, ինչպիսիք մարդ ունենում է բոլոր պատահական տեղերում — գնացքներում, երբ երկար ճանապարհ է գնում, ռազմաճակատում և այլն:

Բաղանիքը փակ էր, իսկ խոհանոցում առանձին ոչինչ չկար: 
Հսկայական պղինձներ, ինչպես զորանոցներում: 
Խոհանոցային շապիկներ հագած մի քանի կալանավոր, որոնցից մեկը ջուր էր լցնում պղինձները, իսկ մի քանիսը պատի մոտ նստած՝ գետնախնձոր էին մաքրում: 
Ահա և ամբողջը: 
Ուստի ես առանց երկար սպասելու դուրս եկա այդտեղից և քայլերս ուղղեցի դեպի քրեական կորպուսը:

Դեմը — քրեական կորպուսի բակն էր, մի ընդարձակ բակ, համարյա մի փոքր դաշտ: 
Բակն Ուղղիչ Տունը շրջապատող պատերից բաժանված էր փայտյա ցցերի վրա խփված երկաթալարերով, որոնց և պատերի միջև մնում էր չորս քայլաչափ տարածություն: 
Այդտեղ շրջում էր զինվորական պահակը` հրացանը ձեռին:

Պատերից անդին, հեռուն Երևանի գորշ բլուրներն էին, որնք երեկոները դառնում էին կարմիր-պղնձագույն... 
Դրանք ինձ հիշեցրին լայն ու ազատ աշխարհը, և ես ինձ զգացի որբ ու աշխարհից կտրված:

Նայեցի շուրջս: 
Կորպուսի պատերի տակ ու դեմը, երկաթալարերից քիչ այս կողմը՝ խումբ-խումբ նստոտած էին զանազան կալանավորներ: 
Ուրիշները շրջում էին բակում ու զրուցում: 
Նրանցից և ոչ մեկը դեռ ինձ չէր ճանաչում և ինձ թվում էր համառորեն, որ՝ որպես տկլոր մարդը բուլվարում՝ այդպես էլ ես նրանց մեջ գրավում եմ բոլորի զարմացող ու հեգնող ուշադրությունը: 
Այդ զգացումը ամրացնում էր իմ մեջ և այն հանգամանքը, որ բոլորն էլ նայում էին ինձ երկար, զննող հայացքներով, և ինձ առաջին անգամից դժվար էր կարդալ, որ այդ հայացքների միջից ինձ նայողը-պարզ մարդկային հետաքրքրությունն է նորեկով և այն էլ այնպիսի մի նորեկով, որի մասին նրանք, այսպես թե այնպես, լսել էին:

Անցա նրանց միջով և մտա քրեական կորպուսը: 
Անցնելիս ես նայում էի նրանց և աշխատում գուշակել նրանց հանցագործությունների տեսակն ու որակը: 
Եվ այն կալանավորները, որ այդտեղ առաջին անգամից ինձ թվացին խոժոռ մարդասպաններ և անողոք բանդիտներ — հետագայում, երբ ես նրանց հետ ծանոթացա և իմացա գործերը — դուրս եկան կալանավորներից ամենաանմեղները... 
Եվ — ընդհակառակը: 
Համարյա բոլոր նրանք, որ իմ ուշադրությանը չէին արժանացել իրենց դեմքերով ու արտաքինով, որոնք թվացել էին ինձ անվնաս, երևի թյուրիմացությամբ այստեղ ընկած, խեղճ ու ողորմելի մարդիկ — հենց դրանք էին, որ դուրս եկան ամենածանր հանցանքների համար դատապարտվածներ...
Առաջին անգամից քրեական կորպուսի ներսը թողեց ինձ վրա ծայր աստիճանի ծանր, ճնշող տպավորություն: 
Մուտքի երկաթյա դուռը, միջանցքների տոմետե հատակը, հաստ պատերը և կամերաների կլորաձև, նույնպես երկաթյա դռները — այս ամենը բավական էին մորմոքով լցնելու յուրաքանչյուր նորեկի սիրտ... 
Դա նախկին ցարական նահանգական բանտն էր, ցարական մռայլ ու բութ պետական ոճը: 
Ո՞վ իմանա, ինչե՜ր են կատարվել այստեղ, այս մռայլ միջանցքներում, երբ շրջում էին այստեղ ցարական պահակները և մռայլ բանտապետները. ինչքա՜ն հոգիներ են մորմոքել ու մեռել, — մտածում էի ես ու նայում շուրջս: 
Չնայած որ միջանցքներում լույսը միանգամայն բավարար էր, սակայն առաջին անգամից այդ միջանցքները թողին իմ վրա մռայլ, մութ, անօդ գալերեյաների տպավորություն: 
Երևի մի քիչ և ա՜յլ լիներ տպավորությունս, եթե ես առաջին անգամ կորպուսը մտնեի ոչ թե մենակ, այլ որևէ ծանոթի ուղեկցությամբ:

Քրեական կորպուսի ներքևի հարկի միջանցքը մտնելով, ես նախ գնացի դեպի ձախ և դեմ առա մի փակ դռան, որի մոտ, փայտյա աթոռի վրա, նստած էր մի հսկիչ:

— Ի՞նչ դուռ է, — հարցրի հսկիչին:

— Էստեղ սեկրետներն են, վարի սեկրետները, — պատասխանեց հսկիչը և կարծեց, թե ինձ մի բան հասկացրեց: 
Հետագայում ես իմացա, որ այդտեղ, ինչպես և դրա վերևը` երկրորդ հարկում, Ուղղիչ Տան մեկուսարաններն են, ուր մեկուսացվում են քննության տակ գտնվող կալանավորները մինչև դատի օրը: 
Դատից հետո նրանք տեղափոխվում են կամերաները կամ ազատվում:

Վերադարձա ետ ու հասա միջանցքի մյուս ծայրը, հինգ կամերա կար միայն ներքևի հարկում: 
Կամերաների դռները բոլորն էլ բաց էին և ազատ ներս ու դուրս էին անում կալանավորները: 
Հսկիչներ չկային: 
Միակ հսկիչը նա էր, որ նստած էր մեկուսարանի առջև:

Առաջին անգամ ես մտա քրեական կորպուսի առաջին կամերան, որ գտնվում է միջանցքի ծայրում: 
Այդտեղից սկսվում են աստիճանները, որոնք տանում են վերև կուլտբաժին:

Լայն, լույս, հսկայական պատուհաններով, ընդարձակ մի սենյակ էր դա, որի մեջ, պատերի երկայնքով, դրված էին քսանի չափ փայտյա թախտեր: 
Պատերը մաքուր սպիտակացրած էին, առաստաղը նույնպես: 
Առաստաղի մեջտեղից բարակ երկաթալարով կախված էր մի էլեկտրական լամպ: 
Հատակը, ինչպես երևում էր, նոր էին մաքրել: 
Կամերան դատարկ էր: 
Անկյունում միայն, անկյունի թախտի վրա երկու կալանավոր նստած՝ ինչ-որ զրույց էին անում: 
Երբ ես ներս մտա նրանք բարձրացան և մոտեցան ինձ: 
Բարևեցին:

— Ովքե՞ր են այստեղ մնում:

— Կալանավորներ, — ժպտացին նրանք, կարծես ուզում էին ասել, որ դա ինքնին հասկանալի մի բան է, որ բացատրություն չի պահանջում:

— Բա որտե՞ղ են:

— Գործի են գնացել: 
էս կամերում էս երկուսս ենք անգործ: 
Ես կամերը մաքրողն եմ, իսկ էս էլ — թույլ է, չի կրնա աշխատի:

— Որտե՞ղ են աշխատում:

— Հյուսնոցում, մի մասն էլ դրսի արհեստանոցներում:

— Ինչո՞ւ համար ես դատված, — հարցրի կամերը մաքրողին:

— Գողության, — ժպտալով պատասատնեց նա: 
Դա մի քսաներկու-քսաներեք տարեկան, գյուղական արտաքինով երիտասարդ էր. հիվանդոտ, դեղին դեմք ուներ ու շուտ-շուտ թարթվող աչքեր:

— Իսկ դու, — հարցրի մյուսին:

— Ես շնողցի եմ, — ասաց նա կարճ, կարծես դրանով բացատրված էր ամբողջը: 
Եվ այդ այդպես էլ էր. հետո ես իմացա, որ Ուղղիչ Տան բոլոր շնողցի կալանավորները բռնված են մի գործով` Շնողի բջիջի հայտնի գործով:

Դուրս եկա այդտեղից և մտա մյուս կամերաները: 
Բոլորն էլ նույն մեծությամբ, բոլորում էլ, միջին հաշվով՝ մոտ քսան կոյկա: 
Բոլոր կամերաներում էլ ընդամենը երկու-երեքական հոգի կային, մնացածները գտնվում էին բակում, կամ արհեսատնոցներում:

Բարձրացա վերևի հարկը. նույնը, ինչ որ ներքևում: 
Այստեղ, սակայն, իմ ուշադրությունը գրավեցին մի քանի թուրք կալանավորներ, բոլորը գյուղացի: 
Եվ մեկ էլ այս վերևի կամերաներում աչքի էր զառնում այն հանգամանքը, որ կոյկաների վրա թափված անկողինները կամ կալանավորների այլ գույքը շատ ավելի աղքատիկ էին, քան ներքևի կամերաներում: 
Շատ կոյկաների վրա անկողիններ ամենևին չկային, դրանց փոխարինում էին ճղոտած փալասներ կամ պարզապես պարկեր: 
Այնինչ, ներքևի կամերաներում, կոյկաների համարյա 3/4 ծածկված էր տնային անկողիններով, տնային գույնզգույն վերմակներով և սպիտակ բարձերով: 
Պարզ էր՝ վերևի կամերաներում ապրում էր ավելի չքավոր բնակչություն, քան ներքևում: 
Մաքրությունը նույնն էր. ինչպես միջանցքներում, այնպես էլ կամերաներում հատակների վրա չէիք տեսնի մի լուցկու կամ գլանակի մնացորդ:

Մինչ ես զբաղված էի այդ ամենի թեթևակի ուսումնասիրությամբ` կամերաներից ներս ու դուրս էին անում զանազան կալանավորներ և ոտից գլուխ տնտղում ինձ իրենց կասկածոտ հայացքներով: 
Սկսեցի իջնել ներքև ու մտածել ինձ հանդիպած կալանավորների մասին և աշխատել դրանց, ըստ արտաքին տպավորության, բաժանել որոշ խմբերի: 
Ինչպես բակում, այնպես էլ կորպուսում ինձ հանդիպած կալանավորների մեծ մասը գյուղացիներ էին, ըստ ազգության՝ համարյա կեսը թուրք: 
Ապա, ըստ քանակի, գալիս էին քաղաքաբնակ լյումպենները: 
Այդպիսի տիպերի ես առաջ հաճախ հանդիպում էի Երևանի արևմտյան, զանգուամերձ ծայրամասում, այդտեղի սրճարաններում, գարեջրատներում և խանութներում: 
Եթե Երևանը ունի «մութ անկյուններ» — դրանք հենց այդ ծայրամասում են գտնվում: 
Առավոտները ժամը 5-ին, կամ երեկոները, մթնելուց հետո, ես հաճախ գնում էի այդ կողմերը և երկար թափառում: 
Այդտեղ մութ, խորհրդավոր, կեղտոտ անկյուններ կան, որ պինկերտոնյան գրականության մեջ հաճախ նկարագրվող որջերն են հիշեցնում: 
Մի տեսակ լյումպենական կնիք ունեն իրենց վրա այդ մութ որջերի բնակիչները, որոնք առաջին հայացքից աչքի են ընկնում, եթե ընդհանրապես ճանաչել ես դրանց: 
Եվ ահա, Երևանի Ուղղիչ Տան քրեական կորպուսի վերի հարկի կամերաներում ու միջանցքում ես հանդիպեցի բավականին թվով մարդկանց, որոնց նախապես տեսել էի վերոհիշյալ ծայրամասում: 
Եվ ես չսխալվեցի: 
— Վերևի կամերաներում ապրողների բավականին աչքի ընկնող մասը լյումպեն-ռեցիդիվիստներ էին և, ինչպես ես հետագայում տեղեկացա հիշյալ «մութ որջերի» հերոսներ: 
Դրանցից շատերի հետ հետագայում ես բավականին բարեկամացա և բավականին պրիմիտիվ ու իրենց տեսակի մեջ հետաքրքիր մարդիկ էին դրանք — Բաղղասարը, Լազգին, Մաչոն, Խուժան Խաչոն, Լյուսեյինը, Վալոն...
Ապա գալիս էին նախկին խորհրդային ծառայողները, որոնց մյուս խմբերի կալանավորները «ինտելիգենտ» էին անվանում: 
Դրանց մեջ կարելի էր հաշվել և այն մի երկու զինվորականներին, որոնք ինձ հանդիպեցին այդ օրը: 
Այս էր իմ առաջին խմբավորումը՝ Ուղղիչ Տան բնակիչներից ստացած իմ առաջին տպավորությունից հետո — և դա, ընդհանուր առումով, ճիշտ դուրս եկավ, երբ ես հետագայում ավելի մոտիկից ծանոթացա Ուղղիչ Տան բնակչությանը:

Գյուղացիներ, լյումպեններ և նախկին խորհրդային ծառայողներ — ահա՜, ընդհանուր առումով, քրեական կորպուսի բնակչության սոցիալական կազմը: 
— Իհարկե, ինչպես իմ հետագա դիտողությունները պարզեցին՝ և դա այլ կերպ չէր էլ կարող լինել` այս խմբերից յուրաքանչյուրը ևս իր հերթին կարելի էր ենթարկել շերտավորման, մասնավորապես գյուղացիականը: 
— Կային չքավոր գյուղացիներ և կային կուլակներ, որոնք Ուղղիչ Տան բնակչության ներքին, կենցաղային շերտավորման խնդրում ոչ մի դեր չէին կատարում: 
Գյուղացիներն ընդհանուր առումով ապրում էին իրենց կենցաղով, լյամպեններն՝ իրենց, իսկ նախկին խորհրդային ծառայողները` Իրենց: 
Այս տեսակետից էլ նրանք ինձ հետաքրքրում էին. — կալանավորական ներքին կենցաղի տեսակետից: 
Այն հասարակությունը, ուր ես ընկել էի,— արտաքին աշխարհից կտրված, առանձնացված մի հասարակություն էր, որի մեջ, բացի ընդհանուր սոցիալական օրենքները` պե՜տք է որ նշանակություն ունենային և մի շարք այլ, սպեցիֆիկ օրենքներ, որ բխում էին Ուղղիչ Տան պայմաններից: 
Այդտեղ պետք էր որ լինեին զուտ-կալանավորական, դրսի աշխարհում ոչ մի նշանակություն չունեցող, շահեր, որոնց իբր վերնաշենք՝ պիտի գոյություն ունենային կալանավորական՝ ներքին-կենցաղային հասկացողություններ ու բարոյական նորմեր: 
Ինձ ամենից առաջ հարկավոր էր ծանոթանալ այդ հասկացողություններին ու նորմերին, որպեսզի ես հնարավորություն ունենայի մուտք գործել դեպի այդ հասարակության սիրտը, հավասար անգամ դառնալ այդ հասարակության, թափանցել նրա էության խորքը և հասկանալ նրա հոգեբանությունը...
Մտածելով այս ամենի մասին՝ ես կրկին իջա քրեական կորպուսի բակը և սկսեցի նայել կալանավորներին: 
Այո՜. գյուղացիներ, լյումպեններ և նախկին խորհրդային ծառայողներ: 
Նրանք շրջում էին, դեսուդեն գնում, զրուցում, — իսկ ես կանգնած էի մենակ և միտք էի անում, թե նայես այս երեք խմբերից որի՞ ձեռքին է գտնվում կալանավորական ներքին ռեժիմը՝ ո՛չ թե վարչական, այլ կենցաղային իմաստով: 
Կալանավորների ո՞ր տարրն է արդյոք այս խայտաբղետ հասարակության ներքին հեգեմոնը՝ կալանավորական բարոյական նորմերի ու իդեալների կրողը: 
Ներսում, իրենց մեջ, իրենց առօրյա ընկերական-կենցաղային հարաբերություններում և ո՛չ թե վարչական կարգով, ըստ Ուղղիչ Տան պաշտոնական ռեգլամենտի: 
Մտածում էի, որ սրանք երևի կունենան իրենց ազդեցիկ մարդիկ, իրենց ավտորիտետները... 
Եվ աշխատում էի գուշակել, թե ինձ շրջապատողներից ո՞րը կարող է այդպիսին լինել...
Սակայն ինձ ճնշում էր մենակությունը, և ես բնազդաբար քայլերս ուղղեցի դեպի գրասենյակը: 
Մի հաճելի, փրկարար գյուտ արածի նման՝ ուրախացած հիշեցի, որ արդեն ժամանակ է գնալու պետի առանձնասենյակը՝ նոր արհեստանոցների նախագիծը տեսնելու...
Եվ ես քայլերս արագացրի ու մի անհետաձգելի գործով զբաղված մարդու մտահոգությամբ մտա Ուղղիչ Տան գրասենյակը, պետի առանձնասենյակը:

IV. Կրկին Ուղղիչ Տան պետը, Նոր արհեստանոցների հիմնադրությունը, Բենժամենի մազերը և Լազգու կարծիքը կանանց մասին
Երբ մտա պետի առանձնասենյակը` այդտեղ արդեն նստած էր տեխնիկ Նիկոլաևը, որի գլխարկից ես ենթադրեցի, որ դա հենց այդ անձնավորությունը պետք է լինի: 
Կալանավոր էր, դատված վատնումի համար, գնում էր դրսի աշխատանքի և շատ քիչ էր երևում Ուղղիչ Տանը: 
Թե ինչպե՞ս էր տեղի ունեցել նրա վատնումը` ես այնպես էլ չիմացա, սակայն Ուղղիչ Տուն ընկնելուց հետո նա բավականին աշխատել էր այդ տան համար և այժմ պատրաստել էր Ուղղիչ Տան բակում կառուցվելիք նոր արհեստանոցների հատակագիծը, որը և բաց արեց նա, ու մենք սկսեցինք նայել:

Դա կապտավուն, կարծես մի փոքր յուղոտ, հատկապես այդ նպատակի համար գործածվող, մագաղաթանման մի թուղթ էր, որի վրա նկարված էր արհեստանոցների հատակագիծը և ֆասադը: 
Սև մելանով գծած, կողք-կողքի, երկարավուն քառանկյունիներ, յուրաքանչյուրի մեջ երկու պատուհան և մի դուռ, ու այդ ամենի վերևը՝ բարակ ժապավենի նման կտուրը:

Հարկավոր էր տեսնել Ուղղիչ Տան պետի Նիկոլաևը բաց արեց այդ կապույտ մագաղաթը և տվեց նրան նայելու... 
Ես շատ եմ տեսել մարդկանց՝ նրանց ուրախության ու տխրության պահերին, բայց նման անմիջական, լիաթոք–, համարյա մանկական ուրախություն, որ փռվում է մարդու ամբողջ դեմքի վրա — ես տեսնում էի առաջին անգամ:

— Տեսե՛ք, է՛,-բացականչեց Ուղղիչ Տան պետը` մատը դնելով ապագա արհեստանոցների կտուրին, — էս մեր արհեստանոցներն են լինելու... 
Պատկե՜րք է, կատարյա՜լ պատկե՛րք...
Անսպասելի կերպով լրջացրեց դեմքը և ավելացրեց.
— Մինչև ձմեռ միտք ունեմ վերջացնելու:

Ու զանգը տվեց հանկարծ, կանչեց քարտուղարին:

— Կանչի՛ր անմիջապես Բենիկին:

Ու մինչ այդ, ինձ համար հանելուկային, Բենիկի գալը՝ մերթ ինձ, մերթ Նիկոլաևին նայելով՝ նա ցույց էր տալիս կապտավուն թղթի վրայի սև քառանկյունիները և հիացած կրկնում.
— Մեր արհեստանոցներն են լինելու, է՜ ...
Ապա բռնեց իմ ձեռքը, կարծես ես հակաճառում էի նրան, և բացականչեց.
— Ո՛չ մի կալանավոր չպիտի անգործ մնա, հասկանո՞ւմ եք՝ ո՛չ մի կալանա վոր...Մաքուր, լույս, մեծ արհեստանոցներ... 
Իսկ հետո՝ մեքենայացում ենք մտցնելու, բա՜ս, — մեքենաներ ենք գնելու... 
Միայն թե չխանգարեն:

— Ո՞վ կարող է խանգարել:

— Ո՞վ գիտե, — ասաց նա կամացուկ և նրա դեմքի բաց ժպիտն անմիջապես փոխվեց խստագույն լրջության: 
Առհասարակ զարմանալի բնավորություն ուներ այդ մարդը,-կատարելագույն դերասանի նման նա կարողանում էր տիրապետել իր դեմքի մկաններին: 
Լիաթոք ծիծաղի ժամանակ կարող էր հանկարծ, մի ակնթարթում, լրջանալ և այս փոփոխությունը նրա դեմքի վրա երբեմն կատարվում էր այնքան անակնկալ, որ մարդ մնում էր շվարած:

Ես ուզում էի ինչ-որ բան հարցնել, բայց այդ վայրկյանին դուռը բացվեց և ներս մտավ «Բենիկը»:

Դա մի 23 — 24 տարեկան կալանավոր էր, նախկին խորհրդային ծառայող, որ վատնումի համար դատապարտված է եղել «պատժի առավելագույն չափին» — գնդակահարության, բայց Կենտգործկոմը ներում է շնորհել՝ փոխելով գնդակահա րությունը տասնամյա կալանքի: 
Ես նրան դեռ դրսից գիտեի և ինձ հայտնի էր, թե իրերի ի՛նչ դժբախտ բերումով էր նա հասել վատնումի թեք ճանապարհին: 
Սրտագին բարևեցի նրան, որից հետո Ուղղիչ Տան պետը բացականչեց.
— Բենի՛կ, հավաքիր բանվորներիդ և այսօրվանից սկսենք ներսի պատերի համար հողե աղյուսներ պատրաստել: 
Արհեստանոցներն սկսում ենք... էլ ձգձգելու ո՛չ մի կարիք չկա: 
Պլանը պատրաստ է — մնում է գործի անցնել...
— Լա՛վ, — լայն ժպտաց Բենիկը, — ինչքա՞ն է հարկավոր...
— Յոթ-ութ հազար հատ: 
Բանվորներիդ ասա թե՛ փողը կստանան, թե աշխատանքային օրերը կհաշվենք: 
Սկսե՛ք, քանի անձրևները չեն սկսվել...
— Բա հիմքը գցե՞լը, — Հարցրեց Բենիկը, որ ինչպես երևվում էր, տեղյակ էր աշխատանքներին. — ե՞րբ ենք հիմքը գցում:

— Վաղը, մյուս օրը հիմքը կգցենք, մինչև էդ ցուցակագրիր բոլոր որմնադիր վարպետ կալանավորներին: 
Կա՞ն:

— Խ՞ի չկան: 
Հրեն մեկը — Համոն:

— Ո՞ր Համոն:

— Թիթեղագործը: 
Հի՛նչ գործ ասես ձեռիցը կգա:

— Է՞լ
— Է՛լ կա, ամենքին էլ կցուցակագրեմ: 
Մենակ դու շտապի քանի թեզ ա հիմքը գցենք: 
Մաղարիչը քեզանից...
— Թխի՛ գա:




 --------------------------------------- 


Եվ Ուղղիչ Տան պետ ու կալանավոր ձեռքերը իրար խփեցին հանուն այն ապագա արհեստանոցների, որոնց հատակագիծը նկարել էր մի այլ կալանավոր՝ Նիկոլաևը:

— Դե հիմա գնանք վերջնականապես տեղը որոշելու, — ասաց պետը և վեր կացավ տեղից՝ ձեռին Նիկոլաևի հատակագիծը: 
Ես, նա, Բենիկը և Նիկոլաևը դուրս եկանք գրասենյակից և մտանք հիվանդանոցի բակը:

Հիվանդանոցից դեպի ձախ՝ մինչև պատը ընկած էր մի ընդարձակ բաց տարածություն: 
Ուղղիչ Տան պետը ցույց տվեց այդ տարածությունը:

— Ուզում ենք կամ էստեղ շինենք, կամ քրեական կորպուսի բակում: 
Իմ կարծիքով էստեղ ավելի է հարմար, քանի որ անգործ կալանավորները էստեղ չեն խանգարի: 
Իսկ էնտեղ կխանգարեն:

Գնացինք և քրեական կորպուսի բակը: 
Ընդհանուրի կարծիքն այն էր, որ ավելի հարմար է հիվանդանոցի բակում: 
Այդպես էլ որոշվեց, և Ուղղիչ Տան պետը մի անգամ ևս հրահանգելով Բենիկին, որպեսզի նա անմիջապես անցնի վարպետների և աշխատավորների ցուցակագրությանը թողեց մեզ այդտեղ և ինքը գնաց գրասենյակ ընթացիկ գործերով զբաղվելու: 
Նրա հետևից, իր նախագիծը ձեռին, գնաց և Նիկոլաևը: 
Ես և Բենիկը, որին ես, չգիտեմ ինչու, հենց առաջին անգամից սկսեցի «Բենժամեն» անվանել, մնացինք մենակ:

— Դե՛, ո՞նց ես, Բենժամե՛ն, պատմի՛ր տեսնենք... 
Ո՞նց եղավ, ո՞նց մահվան դատապարտվեցիր և ո՞նց իմացար ներման լուրը...
Է՛յ ի՞նչ պատմեմ, — ասաց նա մի կողմ նայելով և, կարծես բնազդաբար, հանեց գլխարկը: 
Նայեցի այդ 24 տարեկան երիտասարդի մազերը տեղ-տեղ սպիտակել էին, ինչպես 50 տարեկանի մազեր...
Ապա նա պատմեց իր յոթնօրյա սպասումի պատմությունը, և դա, այդ պատմությունը, տխուր էր, ինչպես տխուր էին այդ վայրկյանին իրա Բենժամենի աչքերը: 
Մահվան դատավճռից հետո յոթ օր նա սպասել էր իմ «մեկուսացման սենյակի» դիմացը գտնվող մի այլ «մեկուսացման սենյակում» և այնքա՛ն էր ընտելացել այն մտքին, որ իրեն ահա-ահա տանելու են գնդակահարելու, այնքա՛ն էր ընտելացել, որ երբ եկել ու հայտնել են նրան, որ պատժի առավելագույն չափը փոխարինված է տասը տարվա կալանքով, նա, — երևակայո՞ւմ եք, — տխրել էր, կամ, ինչպես ինքն էր ասում, «տխըրվել»:

— Ես մեռնեմ տխրվեցի, — ասում էր Բենժամենը՝ միշտ մի կողմ նայելով, խուսափելով իմ հայացքից — հենչափ տխրվեցի, որ էլ ասելու չի՛–..
Եվ երբ մի վայրկյան ես բռնեցի նրա հայացքը՝ նրա աչքերում իրոք որ տխրություն կար, մահ տեսած աչքերի մշուշոտ տխրություն... 
Խե՛ղճ Բենժամեն:

Մինչ այդպես, քրեական կորպուսի բակում կանգնած, Բենժամենը պատմում էր ինձ իր տխուր պատմությունը ես ուշիուշով նայում էի բակում անցնողդարձող կալանավորներին: 
Պատկերը կրկին նույնն էր, ինչ որ իմ առաջին այցելության ժամանակ: 
Կալանավորների մեծ մասը գյուղացիներ էին, ապա՝ լյումպեններ, և ապա՝ ինչպես ասում էին կալանավորները «ինտելիգենտներ»: 
Այս վերջինները թվով ամենից քիչն էին, կային և մի երկու նախկին զինվորականներ: 
Նորից: 
Ինչպես և առաջին այցելությանս ժամանակ, բոլորն անխտիր անցնելիս նայում էին ինձ, կարծես զննում էին ինձ աչքերով, հայացքներով փորձում: 
Այնինչ Բենժամենին նայում էին ընտանեվարի ժպիտով, մեկ-մեկ որևէ միջանկյալ խոսք էին ասում, կամ ընկերաբար խփում նրա ուսին և աչքով անում, — մի հանգամանք, որ այնքան էլ չէր կարող ինձ անտարբեր թողնել... «Երևի ինձ են հեգնում, որպես նորեկի» — մտածում էի ես և ինձ մի փոքր նվաստացած զգում Բենժամենի առջև: 
Ամեն տեղ ընդհանրապես կասկածոտ է լինում նորեկի հոգեբանությունը, սակայն կալանավորների աշխարհում այդ կասկածոտությունը հասնում է գերազանց չափերի և ստանում մի ուրույն, աննկարագրելի բնույթ: 
Այստեղ դա ոչ միայն կասկածոտություն է, այլև բնազդական զգացմունք, որ այս փակված մարդկանց անհրապույր աշխարհը դժկամ ու անսիրալիր է ընդունում յուրաքանչյուր նորեկի, թաքուն, տարերային թշնամանքով ու նսեմացնող հեգնանքով: 
Թվում է, թե հակառակը պետք է լիներ գալիս է, այսպես թե այնպես, մի բախտակից, մի դժբախտության ընկեր, որին նույն դառը բախտն է վիճակված, ինչ որ իրենց: 
Կյանքի բոլոր այլ պայմաններում նորեկ բախտակիցն ընդունվում է եթե ոչ լիակատար հարգանքով, գոնե ո՛չ համառ, տարերային դժկամությամբ ու թշնամանքով: 
Այդպես չէ սակայն կալանավորների աշխարհում: 
Ես միանգամայն համոզված կարող եմ ասել — հետագայում ես բազմիցս առիթներ ունեցա այս բանում միանգամայն համոզվելու — որ մարդկային ո՛չ մի այլ հասարակություն, ո՛չ մի այլ կոլեկտիվ այնքան անվստահությամբ ու տարերային թշնամանքով չի ընդունում իր մեջ որևէ նորեկի, որքան կալանավորների աշխարհը: 
Յուրաքանչյուր նորեկ կալանավորների կողմից ամենից առաջ արժանանում է ծաղրի ու հեգնանքի — և, ես կասեի՝ ոխակալ հեգնանքի: 
Կարծես այդ հեգնանքն ու ծաղրը ասում են նորեկին, — հը, ի՞նչ էիր կարծում՝ մեզանից լա՞վ ես, էսպես տեղ չե՞ս ընկնի... 
Քանիցս ես ներկա եմ եղել, երբ կամերա է մտել որևէ նորեկ: 
Համարյա միշտ ընդունել են նրան խայթող, ոչնչացնող, հրող քրքիջով: 
— Իհարկե, սա ես ասում եմ ընդհանուր առումով, պատահում են և կալանավորներ, որ սկզբից ևեթ հարգանք են ներշնչում դեպի իրենք, սակայն այսպիսիները բացառություն են կազմում: 
Շատերի վերաբերմամբ հեգնանքը, կամ ծաղրը, իհարկե, չի կարող այնպիսի բացարձակ բնույթ կրել, ինչպես ասացինք վերևը: 
Սակայն այս կամ այն ձևով կալանավորների այդ վերաբերմունքը գտնում էր իր արտահայտությունը, իսկ ինչ վերաբերում է դժկամ անվստահության սա արդեն ընդհանուր օրենք է, որ, իմ կարծիքով, չի վերցնում և ո՛չ մի բացառություն: 
Դեռ նոր էր ինձ համար այդ շրջապատը և դեռ անծանոթ էին ինձ մարդիկ և նրանք, ում ես հետագայում ճանաչեցի ու ընտելացա և անգամ սիրեցի շատերին, որպես հասարակ մարդկանց ու լավ ընկերների — սկզբում ընդունում էին ինձ զսպված, փակ անվստահությամբ, որը թեկուզ ամեն կերպ աշխատում էին թաքցնել, բայց երևում էր ամեն ինչից, անգամ նրանց ժպտալու ու նայելու եղանակից: 
Ինձ հետ համեմատած արդեն բավականին ստաժավոր կալանավոր էր Բենժամենը: 
Համարյա բոլորին ճանաչելուց բացի գիտեր նաև, թե որը ինչ գործով է դատված: 
Ուստի սկզբից ևեթ ես որոշեցի օգտվել նրանից իբրև ստաժավորից, և ստանալ ինձ այնքան հետաքրքրող այդ մարդկանց մասին սկզբնական, թռուցիկ տեղեկություններ:

Հիշում եմ՝ հենց որ անցնում էր մեկը ես նախ մտքիս մեջ, ըստ նրա արտաքինի, կամ դեմքի արտահայտության, փորձում էի որոշել նրա հանցագործության տեսակը և ապա հարցնում էի Բենժամենին, — և միշտ սխալվում էի ու չարաչար սխալվում: 
Եվ միայն այդտեղ ես հասկացա, որ մարդկային դեմքը շատ անհույս հայելի է մարդկային բնավորությունը և ներքին աշխարհը ճանաչելու համար: 
Մանավանդ այդ աշխարհում, ուր կան հոգեբանական զարմանալի օրենքներ, տարօրինակ օրենքներ: 
Օրինակ, առաջին հերթին հենց այն զարմանալի օրենքը, որի մասին ես արդեն հիշատակել եմ նախորդ գլխում: 
—
Համարյա միշտ ամենածանր սպանություններ կատարած մարդիկ դուրս էին գալիս նրանք, որոնց դեմքի վրա կարելի էր կարդալ միմիայն... ամենասուրբ անմեղություն: 
Նայում ես ըստ արտաքինի, դեմքով–ու խոսելաձևով, խեղճ, անմեղ, անշառ մարդու տպավորություն է թողնում: 
Հարցնում ես ինչի՞ համար է բռնված.
— Սպանությա՛ն: 
Սպանել է ու թալանել նրանցից շատ-շատերը նույնիսկ քաշվում էին մարդու հետ խոսելիս: 
Հետագայում ես տեսա մեկին, որը երեք սպանություն էր կատարել, սպանություններից հետո միանգամայն անվրդով կերպով եկել էր ու լվացել բուլվարում իր արյունոտ ձեռքերը, բայց ինձ հետ խոսելիս կարմրում էր, ինչպես ամոթխած աղջիկ.
Մենք Բենժամենի հետ կանգնած զրույց էինք անում կալանավորների մասին, երբ մեզ մոտեցավ երեսունին մոտիկ, սև սատինե շապիկ հագած, միջահասակ, վտիտ, գյուղական դեմքով, բայց կարտուզ դրած մի կալանավոր:

— Կալիդորներ լավ հիստկեցինք, մնաց հայաթ, — ասաց նա Բենժամենին և ժպտաց:

— Ծանոթացի՛ր, — ներկայացրեց նրան Բենժամենը. — մեր Լազգին է, սանիտարական սեկցիայի նախագահի օգնականը:

Ես սեղմեցի Լազգու ձեռքը, և նրա դեմքը բավականությունից վարդի տեսք ընդունեց:

— Ինչո՞ւ համար ես բռնված:

— Հե՛չ: 
Չնչի՛ն բանի: 
— Ո՞նց թե չնչին բանի:

— Բյա հի՞նչ: 
Մե՛ կնկա խամար: 
Պոռնիկ կնկա խամար:

— Ի՞նչ արիր որ...
— Հե՛չ: 
Գլուխը կտրի դրի ոտքերու արանք: 
Հարբածի բռնին բերին:

— Բա դա հե՞չ է, որ ասում ես «հեչ»:

— Բյա հի՞նչ: 
Կնիկն հի՞նչ և կնկա խամար բռնեն թալեն Ուղղիչ Տուն: 
Աշխարք հենքա՜ն կնիկ կա... շնի՛ց շատ:

Ուղիղ երեսիս նայելով երեխայի նման լայն ժպտաց Լազգին և վազեց կորպուսը՝ մաքրության հետևելու: 
Նայեցի Բենժամենին նա էլ էր ժպտում երեխայի նման: 
Խոսք չգտա ասելու:

Սակայն հետագայում, երբ ավելի մոտիկից ճանաչեցի նրանց և սկսեցի ավելի խոր թափանցել նրանց հոգեկան պրիմիտիվ աշխարհը — ես հասկացա, որ այդ տարօրինակ աշխարհում մարդկային լեզուն նույնքան խաբուսիկ է, որքան և դեմքը: 
Նրանցից շատ-շատերը շատ ավելի լավ ու «մարդկային» մարդիկ էին, քան իրենք ցույց էին տալիս «հերոս» երևալու այն պրիմիտիվ հասկացողությամբ, որ ունեին նրանցից շատերը: 
Գուցեև այդ «հերոսությամբ» նրանք ուզում էին ծածկել հանցանքի ու ամոթի այն ներքին բնազդական զգացմունքը, որ հատուկ է բոլոր մարդկանց անխտիր, բայց բոլորն անխտիր, հայտնի չէ, թե ինչո՞ւ աշխատում են թաքցնել թե իրենցից և թե ուրիշներից... 
Հանցագործների այս յուրօրինակ գծի վրա առաջին անգամ կարծեմ, եթե չեմ սխալվում, ուշադրություն է դարձրել Ֆյոդոր Միխայլովիչ Դոստոևսկին: 
Համենայնդեպս ես ինքս այս բանում ավելի քան համոզվեցի, երբ բավականին ծանոթացա ինչպես նույն այդ Լազգու, այնպես էլ շատ նմանների հետ:

...Հիշո՞ւմ ես, Լազգի՛, ինչպես մեր այն երկար գիշերներին դու «Հիրգուն կուգա» ու «նագան» էիր երգում և պատմում ձեր գյուղի հարսանիքների, դաշտային աշխատանքների, չարի ու բարու մասին, և քո դեմքն այդ հրաշալի պահերին գունատվում էր ու հոգևոր տեսք ընդունում, ինչպես ոգևորված արտիստի դեմք:

— «Վա՛յ վա՛յ, նագա՛նըս,հիմ օգ-նականըս,յո՛թ կը-րականըս,հի՛մ պախա՛ պանըս,վա՛յ վա՛յ նագան ջան,վո՛ւյ, վո ւյ, նագան ջան...»:
Ես քեզ չեմ մոռանա, Լազգի:

V. Կուլտբաժնի թատերական սրահը, զարմանալի Համոն, Եֆիմ Բրավելմանի աչքերը և — «Բնությունը ամեն տեղ բնություն է, ընկեր Բելոգուրով»
Այդ օրը ես և Բենժամենը միասին գնացինք նայելու Ուղղիչ Տան կուլտբաժինը, և ես այնտեղից վերադարձա բավականին ոգևորված:

Քրեական կորպուսի մուտքից դեպի աջ և ձախ ձգվում է միջանցքը, որի երկայնքին գտնվում են կամերաները: 
Նախ մենք մտանք աջ կողմում գտնվող առաջին կամերան, կամերայում ոչ ոք չկար: 
Հարց տվի այդ մասին Բենժամենին:

— Գնացել են աշխատանքի: 
Այս կամերայում միայն մի հոգի կա անգործ, մնացածները բոլորն էլ աշխատում են հյուրանոցում և դուրսը:

Այդտեղից սանդուղքներով մենք բարձրացանք երկրորդ հարկը և մտանք կուլտբաժինը:

Սանդուղքի վերևը, հենց դիմացի պատից, կախված էր մի յուղաներկ նկար: 
Ծովային տեսարան էր՝ ափին էկզոտիկ բուսականություն: 
Տեսնելով, որ ես հետաքրքրությամբ նայում եմ նկարին Բենժամենն շտապեց բացատրել.
Մեր նկարիչներն են նկարել: 
Վերևում դեռ շատ կտեսնես: 
Այս մեկը նկարել է Բելոգուրովը:

— Ի՞նչ մարդ է:

— Ռուս զինվորական է. բռնված է լրտեսության մեղադրանքով. առաջ քաղաքական կորպուսում էր, այժմ քրեականն է տեղափոխված: 
Բայց ես չեմ հավատում, որ նրա մեղադրանքը հիմք ունենա...
Այս խոսքերով մենք մտանք Ուղղիչ Տան կուլտբաժնի թատերասրահը — և ես տեսա Բելոգուրովին:

Թատերասրահը նախկին երկու կամերաներից բաղկացած մի բավականին ընդարձակ սենյակ էր, մուտքից դեպի ձախ բեմը, դեպի աջ՝ նստարանները: 
Վարագույրը բաց էր, և տեսարանը ներկայացնում էր անտառ: 
Վերևից թոկով կախված էր թղթե մի կիսալուսին, որը, ինչպես հետագայում ներկայացումների ժամանակ ես նկատեցի, համարյա բոլոր կալանավորներին անասելի հիացմունք էր պատճառում: 
Բեմի վրա, մի այլ դեկոր հատակին փռած ինչ-որ բան էր սարքում սև բլուզ հագած մի երիտասարդ, համակրելի դեմքով կալանավոր, որ ոտքի կանգնեց և սկսեց հարգանքով դեպի մեր կողմը նայել:

— Սա մեր Համոն է, բեմի բեկվիզիտորը, դեկորատորը, վարագույր բարձրացնողը և այլն: 
Ի՞նչ գործ ասես ձեռքից կգա, — շտապեց ներկայացնել նրան իմ չիչերոնեն: 
Ես մշուշոտ կերպով հիշեցի, որ կարծես տեսել եմ նրան, կամ լսել եմ նրա մասին ինչ-որ մի տեղ: 
Եվ հանկարծ գլխի ընկա:

— Սա նա չի՞, որ աշխատում է դարբնոցում, վառարաններ է շինում և վաղն էլ սկսելու է շարել արհեստանոցների պատերը...
Հե՛նց նա է, որ կա. պատվական տղա է,— ասաց Բենժամենը, լայն ժպտաց Համոյին, որ արդեն մոտեցել էր մեզ, և ձեռքը դրեց նրա ուսին:

Ես նայեցի Համոյին. երեսունին մոտ, բրյունետ, քիչ հիվանդոտ դեմքով, բարակ, նիհար. սև աչքեր, սև մազեր, մի ուսը մյուսից քիչ բարձր, նայում է՝ գլուխը պահած քիչ թեք. ստացվում է տպավորություն, թե վարից վեր է նայում: 
Նայելիս ժպտում է և շտապում փախցնել հայացքը: 
Կարծես դպրոցական է, որ քաշվում ու ամաչում է ուսուցչից:

— Ինչքա՞ն եք վճռված:

— Ութ տարի, — ասում է նա, ժպտում ու հեռացնում հայացքը:

— Ինչի համար:

— Սպանության:

Եվ հանկարծ վառվող աչքերով նայում է ինձ, ժպտում, ձեռքը դնում ուսիս և ոգևորված ասում.
— Այսօր թատրոն ունենք, անպատճա՛ռ եկեք: 
Շատ հետաքրքիր է, շատ հետաքրքիր...
Ու նայում է բեմին հատակին փռված դեկորին:

— Դեկորացիան պիտի փոխեմ, առաջինը հարուստ սենյակ է հարկավոր, երկրորդը՝ աղքատ: 
Ունենք: 
Երկուսն էլ ունենք:

Եվ դեմքը փայլում է ուրախությունից: 
Հետո նա ընկերաբար մի երկու անգամ խփում է ուսիս, ժպտում ու մի ոստյունով թռչում բեմը՝ իր գործը շարունակելու:

Այս խոսակցության ընթացքում ես մեկ-մեկ նայում եմ շուրջս ուսումնասիրում եմ դահլիճը: 
Պատերին՝ յուղաներկ նկարներ, մեծ մասը բնության տեսարաններ: 
Իսկ դահլիճի 1/3 մասն ազատված է և այստեղ եռոտանիի առաջ աշխատում է մի բարձրահասակ, գունատ, նիհար կալանավոր: 
Բելոգուրովն է: 
Նրանից դեպի ձախ, հենց նստարանի վրա, աշխատում է մի ուրիշը: 
— Նման է ուսանողի: 
Երիտասարդ է, դեղին, հրեական դեմքով, միջահասակ, հագին կապույտ շևյոտե բլուզ, գլխին արախչին: 
Մենք մոտենում ենք նրանց:

— Ընկեր Բելոգուրով և ընկեր Յեֆիմ Բրավելման, — ներկայացնում է իմ անփոխարինելի չիչերոնեն՝ Բենժամենը: 
Նկարիչները թողնում են իրենց աշխատանքը և մոտենում են մեզ:

Բելոգուրովը թողնում է կատարյալ դեգեներատի տպավորություն: 
Գունատ, հիվանդոտ դեմքի վրա բացկապտագույն աչքերը վախկոտ են ու խեղճ: 
«Դժվար թե նման ողորմելին ընդունակ լինի զինվորական լրտեսության», անցնում է մըտքովս: 
Այնինչ միանգամայն հակառակ տիպ է Եֆիմ Բրավելմանը: 
Նայում է համարձակ, առանց քաշվելու: 
Աչքերում ինքնավստահություն ու թաքուն խորամանկություն: 
Իր մասին մեծ կարծիք ունի, երևում է ամեն ինչից:

— Ինչպե՞ս եք գտնում, — հարցնում է Բրավելմանը՝ ցույց տալով ձեռքի փոքրիկ տախտակը, որի վրա նա նկարում է ձմեռային –գյուղական գիշերվա մի շաբլոն տեսարան: 
Երևի հիշում եք էժանագին բացիկները նման տեսարաններով: 
Սյուն,— խրճիթ, խրճիթի առաջ՝ խարույկ, պատուհանում դե՛ղին լույս, վերևը ամպոտ երկինք, ամպերի միջից սպիտակ, քիչ դեղնավուն լուսինը: 
— Սակայն Եֆիմ Բրավելմանը գոհ է և նույնիսկ — չափազանց: 
Նայում է աչքերիս և հայացքի մեջ հեգնող կասկած կա. — կարո՞ղ է արդյոք այս էֆիոպը հասկանալ այնպիսի մի նուրբ նկար, ինչպիսին է այս աննման տեսարանը... 
Եվ հենց նույն աչքերի խորքում կարդացվում է իր վճռական պատասխանը. — ո՜րտեղից... ի՞նչ նրա գործն է այդ...
— Հասկանո՞ւմ եք, — շտապում է արդարացնել նա իր աչքերի խոցող արտահայտությունը և, միևնույն ժամանակ, մեծահոգաբար մեղմել իր մեզ վրա արած գերազանց տպավորությունը. — ինքներս ենք աշխատում... 
Ոչ ոք չկա, որից կարելի լինի խորհուրդ հարցնել... 
Եթե դուք բարի լինեիք մեզ խորհուրդներ տալու, շտկելու մեր սխալները...
Ասում է, բայց խորամա՛նկ, ինքնագոհ աչքերը, որոնց խորքում պսպղում է հազիվ նկատելի, կասկածոտ, հեգնական մի ժպիտ — շտապում են հերքել լեզվի ասածները: 
Աչքերն ասում են «է, սիրելիս, չհավատաս, քաղաքավարության համար եմ ասում... 
Մենք մեր գործը լավ գիտենք և ոչ մի կարիք չունենք ձեզ պես էֆիուդների խորհուրդներին...»:

Բայց լեզուն շարունակում է աշխատել, դե, լեզուն իր համար, աչքերը իրենց:

— Գիտե՞ք, սիրելի ընկեր, ես շատ եմ սիրում ձմեռային տեսարաններ... 
Ձմեռ... ձյուն... մի փոքրիկ խրճիթ... խարույկ... լուսին...
Ու հիացած նայում է իր նկարածին. — գո՛հ է, շատ է գոհ իրենից ու իր աշխատանքից Եֆիմ Բրավելմանը:

Մինչ Եֆիմ Բրավելմանն այդպես ցուցադրում է իրեն ու խորամանկ ժպտում — ներողամիտ հայացքը մերթ ինձ, մերթ Բենժամենին հառելով՝ լուռ լսում է Բելոգուրովը: 
Դեմքի արտահայտությունն այնպես է, կարծես ասելիս լինի, թե ինքն է ամաչում այդ անպատկառ Եֆիմի փոխարեն: 
Սպասում է, մինչև այս վերջինս վերջացնի իր անպատկառ ափեղցփեղությունը, որ ինքն սկսի իր տխուր զրույցը: 
Ես շուռ եմ գալիս դեպի նա և հարցնում.
— Որքա՞ն ժամանակ է այստեղ եք:

— Ութ ամիս:

— Դրսում նկարո՞ւմ էիք:

— Ոչ. այստեղ սկսեցի: 
— Եվ ամոթխած ժպիտն ու ներողամտություն հայցող աչքերը հեռացնում է մի կողմ,— տխուր նայում է իր նկարներին:

— Գիտե՞ք, — ասում է նա հետո՝ նայելով դեմքիցս այն կողմը, — այստեղ այնքան էլ հարմարություններ չկան... 
Սենյակ չկա, սովորեցնող չկա — ինքներս մեր ուժերով յոլա ենք գնում... 
Դժվար է այսպես մի բանի հասնել, առանց սովորեցնողի...
Եվ նա մի վայրկյան տխուր, լուրջ նայում է ինձ, և այնքան անձուկ է նրա հայացքը, որ անվերապահ կերպով հավատում ես նրան:

— Իզուր եք դուք ընդօրինակելով զբաղվում, աշխատեցեք բնությունից նկարել, էտյուդներ անել:

— Ա՛յ, շատ ճիշտ ասեցիք, — մեջ է ընկնում կրկին Եֆիմ Բրավելմանը. — բայց ի՞նչ բնություն կգտնեք Ուղղիչ Տանը... 
Եվ նույնիսկ... 
Երևանում...
Իսկ աչքերը ժպտում են, ժպտում են խորամանկ. «հո սպանեցի՞ հիմա, հիմա հո մեռա՞ր» — խորամանկ ժպտալով, չար խոցելով՝ ասում են Եֆիմի աչքերը: 
Այս անգամ ես եմ շրջում հայացքս, որպեսզի չտեսնեմ Եֆիմ Բրավելմանի վատ աչքերը,
Այստեղ մեզ մոտենում է քառասունին մոտիկ, լայն բաց արած կանաչ աչքերով, ինտելիգենտի դեմքով մեկը: 
Լայնաթիկունք է, միջահասակ, լայն դեմքի մեջ պառավային, կանացի ինչ-որ բան կա. թե՛ դեմքը, թե՛ աչքերը վստահություն չեն ներշնչում: 
Հարուստ ընտանիքից է երևում, կրթություն ստացած: 
Սուր, խոցող աչքերով տնտղում է իմ դեմքը, ձեռքերն իրար քսելով: 
Ու անմիջապես շուռ է գալիս, գնում է դուրս:

— Ո՞վ է, հարցնում եմ իմ չիչերոնեին:

— Հե՜չ: 
Նախկին խորհրդային ծառայող:

— Ի՞նչ գործով է բռնված:

— Յուրացման: 
— Ու տեսնելով, որ դեռ ես երկար պիտի տանջեմ նրան իմ այս ստերեոտիպ հարցով ավանսով բացատրում է.
— Հենց հինչքա՛ն ինտելիգենտ տեսնես՝ իմ՛աց, կաց, որ դա յուրացումա, յա վատնում: 
Էս մին բանում համարյա թե բացառություն չկա:

Մենք բաժանվում ենք նկարիչներից և բարձրանում բեմ դեկորները նայելու: 
Եֆիմ Բրավելմանը գնում է շարունակելու իր գործը, իսկ Բելոգուրովը գալիս է մեր հետևից: 
Երևում է ինչ-որ բան է ուզում ասել, բայց քաշվում է, սպասում է հարմար առիթի:

Բեմի վրա մեզ կրկին մոտենում է Համոն և ոգևորված, ոգևորությունից վառվող աչքերով սկսում է պատմել Ուղղիչ Տան թատերասրահի կառուցման հերոսական պատմությունը:

— Առաջ խո էս բոլորը չկա՞ր, — հենց այսպես էլ սկսում է նա, այդ զարմանալի Համոն, — դիփը մենք ենք շինե... էստեղ կամերներ էին, միջի պատը հանեցինք, մաքրեցինք՝ սկսեցինք պատերը ներկել: 
Առավոտու վեցից ոտի վրա էինք: 
Էլ ո՛չ հաց ուտել կար, ո՛չ չայ խմել: 
Դեկարացիաները շինեցին Եֆիմն ու Բելոգուրովը...
Լսելով իր անունը Բելոգուրովն օգտվում է առիթից և մոտենում է մեզ: 
Ես ես, օգտվելով առիթից՝ հարցնում եմ՝.
— Դո՞ւք եք նկարել դեկորները և ներկել դահլիճը:

— Այո՛, ես և Բրավելմանը...
Բրավելմանը, որ սատանի հոտառություն ուներ և կատվի լսողություն, լսելով իր անունը՝ անմիջապես թողեց իր գործը և մոտեցավ մեզ: 
Ինչպե՞ս կարող էր մի տեղ իր անունը տրվել, և նա ներկա չգտնվեր: 
Բացի այս նա իր նուրբ հոտառությամբ երևի զգաց, որ խոսքը դահլիճում կատարված աշխատանքների շուրջն է պտտվում — և կարո՞ղ էր արդյոք չմասնակցել նա այդ զրույցին, նա, որ այնքան քրտինք է թափել այս դահլիճի համար և — երևակայո՞ւմ եք — չի ստացել փոխարենը և ո՛չ մի կոպեկ...
— Այսքան աշխատանք և ո՛չ մի կոպեկ, — ասաց Եֆիմ Բրավելմանը, տխուր, խոր հոգոց քաշելով:

— Իսկ ո՞վ է տալիս ձեզ այդ ներկերը, որոնցով դուք նկարում եք ձեր հրաշալի ձմեռային տեսարանները, — չհամբերելով՝ հարց տվի ես նրան՝ Եֆիմ Բրավելմանին:

— Կուլտբաժինը:

— Իսկ ի՞նչ են արվում նկարները:

— Ծախվում են, և մենք տոկոսներ ենք ստանում:

Ես հարցը համարում եմ փակված և, երբ շուռ եմ գալիս, որ իջնեմ բեմից ու գնամ դուրս` աչքերս հանդիպում են գունատ Բելոգուրովի ամաչկոտ, ներողություն հայցող աչքերին: 
Նա շատ ամաչեց այդ օրը իր հրեա ընկերոջ փոխարեն — այդ էին ասում նրա աչքերը, — ժողովրդի խոսքով ասած՝ Եֆիմ Բրավելմանի փոխարեն ամոթից գետինը մտավ այդ օրը այդ խեղճ, այդ անքանքար դեգեներատը՝ կալանավոր նկարիչ Բելոգուրովը, որ մեղադրվում էր զինվորական լրտեսության մեջ, բայց դրան մինչև օրս էլ ես չեմ հավատում, չեմ կարող հավատալ:

Երբ մենք դուրս եկանք դահլիճից և քայլեցինք միջանցքով, որ մտնենք կուլտբաժնի գրադարան-ընթերցարանը, մեր հետևից ստվերի պես բուսելով՝ նորից, երրորդ անգամ, մոտեցավ ինձ նկարիչ Բելոգուրովը: 
Իր դողդոջուն ձեռքով բռ– նելով իմ թևը՝ խորհրդավոր ժպիտը դեմքին ինձ պատի մոտ տարավ Բելոգուրովը և, նայելով գետնին, արագ-արագ ասաց,
— Չհավատա՛ք Եֆիմ Բրավելմանին: 
Նա խարդախ է ու խաբեբա: 
Նա գողանում է կուլտբաժնի ներկերը, իր համար նկարներ նկարում ու ծախում կալանավորներին...
Տեսնելով, որ ես շփոթվեցի և չգիտեմ ի՛նչ պատասխանեմ՝ նա արագ հեռացավ ինձանից, բայց մի քանի քայլ անելուց հետո կրկին մոտեցավ և միշտ ներքև, միշտ մի կողմ նայելով՝ խնդրեց.
— Մեզ մի ուսուցիչ է հարկավոր, ընկե՛ր, մի նկարիչ ուսուցիչ: 
Դուք երևի քաղաքում կունենաք ծանոթ նկարիչներ. խնդրեցեք, թող մի անգամ գան և մեզ ցուցմունքներ անեն...
Խե՜ղճ Բելոգուրով: 
Իր այդ խնդիրքով նա երևի ուզում էր շտկել քիչ առաջ թողած իր ո՛չ այնքան էլ գեղեցիկ տպավորությունը: 
Եվ, երևի մտածելով, որ դրանով է՛լ ավելի կսրբի իր հանցանքը, նա ավելացրեց.
— Իսկ մինչ այդ ես կաշխատեմ բնությունից նկարել...Բնությունը ամե՛ն տեղ էլ բնություն է — նույնիսկ Ե...
Երևի ուզում էր ասել՝ Երևանում, բայց իսկույն գլխի ընկավ ու շտապով շտկեց.
— Ուղղիչ Տանը...
Այո՛, բնությունը ամեն տեղ բնություն է, սիրելի Բելոգուրով, — նույնիսկ Ուղղիչ Տանը: 
Այս խոսքդ ես հավանեցի այն Ժամանակ և կրկնում եմ հիմա, երբ գրում եմ տպավորություններս: 
Եվ, ինչպես այն ժամանակ այնտեղ, Ուղղիչ Տան կուլտբաժնի միջանցքում, այնպես էլ հիմա իմ սիրտը դառնությամբ է լցվում, երբ ես հարց եմ տալիս ինձ, թե ինչո՞ւ է այդ միևնույն բնությունը միևնույն խմորից թխում թե՜ հանճարներ, թե՜ դեգեներատներ...
«Բնությունը ամեն տեղ բնություն է» — այս մեկը դու լավ ասացիր, թանկագին Բելոգո՛ւրով:

VI. Ասլան-բիձեն, նրա զարմանալի կինը, կուլտբաժնի սխեման, թուրք պեյզանները, Բենժամենի իմաստությունը և Նաիրյան Օտտո Վայնինգերը՝ Լագգին
Վերջապես մենք բաժանվեցինք Բելոգուրովից և մտանք գրադարան-ընթերցարանը:

Մի բավականին ընդարձակ սենյակ՝ դիմացը գրքակալներ: 
Դեպի աջ մի երկար սեղան՝ վրան զանազան թերթեր: 
Պատերին նկարներ ու դիագրամաներ:

Ներս մտնելիս առաջին հերթին իմ աչքին ընկավ մոտ 50– 55 տարեկան, բարձրահասակ, գյուղական հագուստով, ղազախեցու հսկա փափախը գլխին մի կալանավոր, որ դռան մոտ աթոռի վրա նստած թերթ էր կարդում:

— Սա էլ մեր Ասլան-բիձեն, — ուրախացած բացականչեց Բենժամենը և դառնալով նրան.
— Աբա՛ մի ծանոթացի էս մեր նոր ընկերոջ հետ, — ավելացրեց նա և բռնելով Ասլան-բիձի ձեռքը՝ քաշ տվեց դեպի ինձ:

Տղամարդու դեմք ուներ Ասլան-բիձեն. մազերը համարյա ամբողջովին սպիտակած էին, բայց առույգ էր, ինչպես երիտասարդ:

— Ինչի՞ համար ես բռնված, — տվի ես Ասլան-բիձին իմ մշտական հարցը:

— Ես գիդա՞մ, հնգե՜ր ջան: 
Ասում են՝ բանդիտ ես...
— Ո՞նց թե բանդիտ:

— Դե էդպես որոշեցին: 
Ամա, թե իմ գործը ուրիշ գործա, երգար պատմութեն ա...
Առհասարակ հարկավոր է ասել, որ Ուղղիչ Տուն ընկնելու հենց առաջին օրից ես նկատեցի, որ այստեղ չկա անգամ մի կալանավոր, որ իրեն հանցավոր համարի: 
Բոլորն էլ, նույնիսկ երկու-երեք սպանություն կատարած կալանավորները, միանգամայն անկեղծ բողոքում էին, որ ձերբակալել են իրենց, — կարծես ոչ թե իրենք էին կատարել այդ հանցագործությունները, այլ մի ուրիշը: 
Եթե նրանց լսելու լինեինք՝ դուրս կգար, որ իզուր Մեզը հավաքել են անմեղ մարդկանց ու պահում են Ուղղիչ Տան պատերում: 
Եվ ամենահետաքրքիրն այն էր, որ նրանք, այդ հանցագործները, ո՛չ թե դիտմամբ, մտացածին ձևով էին իրենց արդար համարում, այլ դա նրանց մեջ բնազդի նման մի բան էր, համարյա բնախոսական մի նախապաշարմունք, որի դեմ հակաճառելն անհույս գործ էր, ինչպես ես համոզվեցի հետագայում: 
Գոյության դաժան պայքարի հետևանքով իր նորմալ շրջապատից առանձնացված «սոցիալական անասունի» տարերային բողոքն էր դա երևի իրեն առանձնացնողների դեմ, — խուլ, տարերային, մթին մի բողոք, որ անհաղթելի է, ինչպես յուրաքանչյուր բնազդ, և անընկճելի, ինչպես բոլոր սոցիալական բնազդները: 
Որպես այդպիսին, պարզ է, որ դա ոչ մի տրամաբանության չի ենթարկվում, ինչքան ուզում եք համոզեք կալանավորին, որ նա սպանելով կամ գողանալով հանցագործություն է կատարել — նա էլի «իր համոզմունքին կմնա»: 
Կհամաձայնվի, իհարկե, որ կատարել է անթույլատըրելի մի բան, սակայն ամեն կերպ կաշխատի արդարացնել իրեն ու վերջին հաշվով իր այդ ինքնարդարացումը կփոխի խուլ, տարերային բողոքի... 
Ո՞ւմ դեմ` ինքն էլ չգիտե: 
Սա բնազդ է, բնախոսություն, ինչ որ կուզեք — սակայն սա փաստ է` համառ, որպես բոլոր փաստերը:

Ինչ վերաբերում է Ասլան-բիձին՝ նա հետագայում պատմեց ինձ իր գործը, և ես չգիտեի` հեքիա՞թ է այդ, թե մեր օրերի իրականություն: 
Ասլան-բիձեն ապրելիս է եղել գյուղում իր կնոջ հետ, որին սիրել է չափից ավելի, սակայն կինն ավելի է նրան սիրել, քան ինքը կնոջը: 
Ես շատ եմ լսել ու կարդացել սիրային պատմություններ, բայց նման զարմանալի պատմություն ես լսում էի առաջին անգամ և դժվարությամբ էի հավատում:

— Բայց արի տես որ` երե՜խա չունեինք, — պատմում էր Ասլան-բիձեն, — ու գեղում խոսք ընկավ, որ դա ոչ թե կնկանիցս ա, այլ իբրև ինձանից... 
Ըստեղ դե կնիկս է՛լ համբերեց ոչ, վեր կացավ հարևան գեղը գնաց ինձ համար նոր կնիկ ճարի, թե ինչ ա՝շանց տա գեղին, որ ոչ թե ինձանից և էդ մեղքը, այլ իրանից... 
Դե ես էլ է՛լ համբերեցի ոչ, է՛լ կարացի ոչ, թե տանեմ էս անպատվութենը, փախա սարերը, դարձա ղաչաղ... 
Դուզ է, դարձա ղաչաղ, համա թե մարթ ասես ձեռք տվամ ոչ... 
Տասը տարուց ավել էդպես ղաչաղություն արի, վերջն էլ բալշևիկը եկավ բռնեց, թե ղաչաղ ես, բանդիտ ես...
Ահա՛ Ասլան-բիձի համառոտ պատմությունը, որն իր պրիմիտիվ ողբերգականությամբ կարող է մրցել շեքսպիրյան բոլոր ողբերգությունների հետ: 
Սակայն ինչպես ես հետագայում ուրիշներից իմացա՝ Ասլան-բիձեն մի «փոքրիկ» բան ինձանից թաքցրեց: 
Դա Ասլանբիձի համար այն «աննշան հանգամանքն էր, որ ինքը 20 թվի ղազախի ապստամբության ժամանակ օգնելիս է եղել դաշնակներին և, կարծեմ, բավականին ակտիվ: 
Բայց, չնայած սրան, Ասլան-բիձեն արդեն միանգամայն անշառ մարդ էր և Կենտգործկոմը շուտով նրան ներում շնորհեց:

Ասլան-բիձի հետ առաջին անգամ հանդիպելիս ես դեռ չգիտեի նրա պատմությունը, սակայն նա իմ ուշադրությունը գրավեց և մի այլ բանով: 
Առաջին իսկ հայացքից ինձ տարօրինակ թվաց, որ նա թերթ է կարդում: 
Հարցրի.
— Սիրո՞ւմ ես կարդալ, Ասլան-բիձա:

— Խի՞ չեմ սիրում... 
Շա՜տ, — պատասխանեց Ասլան-բիձեն. — շնորհակալ եմ խորհրդային իշխանությունից…	Ըստե՛ղ սովորեցի կարթալրը, շկոլումը... 
Համ էլ ես կուլտբաժնի ցրիչն եմ. ըստեղ նստում գազեթ եմ կարթում սաղ օրը, օրըս էլ օր ու կես են հաշվում: 
Շե՜ն կենան իրանք. ես խորհրդային իշխանությունից գանգատ ունե՛մ ոչ...
Բացի Ասլան-բիձեն՝ ընթերցարանում սեղա՛նի շուրջը նստած կային մի շարք կալանավորներ, որոնք բոլորն էլ թերթեր էին կարդում: 
Մեծ մասը գյուղացիներ էին, մի քանիսը թուրք: 
Դրանք կարդում էին լատինատառ «Ենի Յոլ»-ը:

Ուղղիչ Տան դպրոցում էին սովորել լատինական այբուբենը: 
Հետո, երբ մտանք դպրոցը, մենք տեսանք քսանի չափ թուրք կալանավորներ, որոնք ամենայն հեշտությամբ անցնում էին լատինատառ դասագիրքը:

Մինչ այդ` Բենժամենը կանչեց ինձ ընթերցարանի ձախ պատի մոտ և ցույց տվեց պատին փակցրած պլակատանման նկարը.
— է՛ս էլ հին ու նոր բանտերը — Բելոգուրովն է նկարել...
Ամենայն հետաքրքրությամբ սկսեցի զննել այդ նկարը:

Նկարը մեջտեղից բաժանված էր երկու մասի, ինչպես լինում է սովորական լուբոկներում, և յուրաքանչյուր մասում հինգ առանձին նկարներով տրվում էր հին, ցարական բանտի և նոր, խորհրդային Ուղղիչ Տան պատմությունը աջ կողմում.
1. — Գյուղացուն վզակոթին տալով նետում են բանտ. 2. — Ոտներին գամում են շղթաներ. 3. — Փակ, մութ, կեղտոտ կամերա, հատակի վրա փռված բանտարկյալները թուղթ են խաղում, ծեծում ու գզգզում իրար. 4. — Կեղտոտ, հյուծված բանտարկյալին վզակոթին տալով հրում են դուրս. 5. — Ազատված բանտարկյալը հենց բանտի դռան մոտ ձեռքը կոխել է անցորդի գրպանը, իսկ փողոցի անկյունից վազում է ոստիկանը ազատված բանտարկյալին կրկին ձերբակալելու:

«Ահա՜ նախկին, ցարական ռեժիմի բանտը և ուղղիչ քաղաքականությունը» — լուբոկային իր պարզ, բոլորին Հասկանալի լեզվով ասում էր Բելոգուրովի նկարի աջ կողմը:

Նկարի ձախ կողմը. 1. — Կալանավորը միլիցիոների հետ մտնում է Ուղղիչ Տուն. 2. — Կալանավորը աշխատում է հյուրանոցում. 3 — Կալանավորը դպրոցում. 4. — Ազատվող կալանավորը Ուղղիչ Տան գրասենյակում ստանում է իրեն հասանելիք աշխատավարձը. 5-Ազատված կալանավորը գյուղի ճանապարհին՝ մի թևի տակ գրքեր, իսկ մյուսի տակ կապոց. երևի նվերներ է տանում իր կնոջն ու երեխաներին...
Այսպես էր պատմել խորհրդային Ուղղիչ Տան և ուղղիչ քաղաքականության մասին իր նկարի ձախ կողմում նույն այդ Ուղղիչ Տան կալանավոր Կոստանդին Բելոգուրովը:

Հետո մենք նայեցինք Ուղղիչ Տան պատի թերթը, որ կոչվում էր «Ճառագայթ»: 
Գրված էր երեք լեզվով՝ հայերեն, թուրքերեն, ռուսերեն: 
Ապա ես մոտեցա գրքակալներին և սկսեցի նայել գրքերը: 
Հայերեն, ռուսերեն, թուրքերեն: 
Քաղաքական գրականություն և բելետրիստիկա: 
Պետք է ասել, որ գրադարանն այնքան էլ հարուստ չէր: 
Հետագայում մենք մի քանի անգամով հարստացրինք այդ փոքրիկ գրադարանը:




 --------------------------------------- 


— Ի՞նչ գրքերի կարիք է զգացվում, — հարցրի գրադարանապետին, որը միևնույն ժամանակ թե՜ ներկարար էր և թե՛ շրջանակներ շինող:

— Գեղարվեստական: 
— Տվեք ռոմաններ: 
Ուրիշ բան հարկավոր չէ: 
Քաղաքական գրքեր էլ են կարդում, բայց քիչ: 
Տվե՜ք բելետրիստիկա:

Այսպես է կարծեմ բոլոր բանտերում և ուղղիչ տներում: 
Մարդիկ երևի պահանջ են զգում կորցրած ազատությունը, դրսի ընդարձակ ու բազմապիսի կյանքն ապրել ու զգալ... գոնե գրքերում: 
Այսպես է կյանքը:

Գրադարան-ընթերցարանից հետո մենք մտանք կուլտբաժնի գրասենյակը, ուր ես ծանոթացա բաժնի վարիչի հետ, և նա ինձ ցույց տվեց կուլտբաժնի սխեման:

Կուլտբաժինն ուներ հետևյալ սեկցիաները.
1. Գրական, որի մեջ մտնում էին գրադարան-ընթերցարանը, պատի ու կենդանի լրագրերը և շախմատային ենթասեկցիան:

2. Թատերական, որ ուներ երեք խումբ, հայկական, թուրքական, ռուսական:

3. Նկարչական, որ բաժանվում էր երկու ենթաբաժնի՝ դպրոցական և արտադրական:

4. Երաժշտական, որ ուներ արևելյան երաժշտախումբ և երգեցիկ խումբ:

5. Իրավաբանական բյուրո, որի պարտականությունների մեջ էր մտնում կալանավորներին իրավաբանական օգնություն հասցնելը: 
Գրում էր խնդիրներ, հրավիրում էր պաշտպանների, կազմակերպում էր իրավաբանական հանրամատչելի զեկուցումներ և այլն: 
Իրավաբանական բյուրոն գտնվում էր հենց այդտեղ՝ գրասենյակում, և նրա սեղանի առաջ միշտ խռնված էին լինում կալանավորները՝ զանազան գործերով:

6. Ընկերական դատարան, որ ուներ դատախազական բաժին և իրավապաշտպանների կոլեգիա:

7. ֆիզկուլտուրայի. — այս սեկցիան կարծեմ մինչև վերջն էլ թղթի վրա մնաց. կալանավորները, մանավանդ գյուղացիք, խորշում էին ֆիզկուլտուրայից, որպես ամոթաբեր մի բանից: 
Հետագայում կազմակերպված մեր մի քանի զրույցները չտվին ոչ մի արդյունք:

Այս էր կուլտբաժնի սխեման: 
Սեկցիաների վարիչները կազմում էին կուլտկոմիսիա, որ ընտրվում էր կալանավորների ընդհանուր ժողովում: 
Այդտեղ էին ընտրվում նաև կուլտկոմիսիայի նախագահը և ընկերական դատարանի դատախազը: 
Իսկ ամբողջ կուլտբաժինը ղեկավարում էր կուլտբաժնի վարիչը, որը կալանավոր չէր և մտնում էր Ուղղիչ Տան վարչության մեջ՝ կոլեգիայի անգամի իրավունքով:

Դպրոցն առանձին էր և չէր գտնվում կուլտկոմիսիայի իրավասության ներքո: 
Նա առանձին գծով ենթարկվում էր կուլտբաժնի վարիչին և նրա միջոցով՝ Երևանի քաղլուսվարին, որը և նշանակում էր ուսուցիչներ: 
Դրսից միայն երկու ուսուցիչներ կային, մնացածները կալանավորներ էին, թվով վեց, որոնցից չորսը՝ թուրք: 
Դպրոցին կից կային և քաղգրագիտության ու գյուղատնտեսական խմբակներ, որոնցից առաջինում աշխատանքները տանում էր կուլտբաժնի վարիչը, իսկ երկրորդում` երիտասարդ մի կալանավոր, նախկին գյուղատնտես:

Կուլտբաժնի վարիչի հետ միասին երբ մտանք դպրոցը, այդտեղ պարապում էր թուրքական խմբակը: 
Քսանի չափ թուրք կալանավորներ, բոլորը գյուղացի, պարապում էին լատինատառ դասագրքով:

— Հե՞շտ է, — հարցրի մեկին թուրքերեն, — և բոլորը միասին պատասխանեցին.
— կոլա՜յ դը, կոլա՜յ դը…
Վերցրի մեկի տետրակը և սկսեցի բարձրաձայն կարդալ, հարկավոր էր տեսնել այդ պահուն նրա աչքերը` հասկանալու համար, թե ի՜նչ է նշանակում գեղջուկ մարդու հիացմունք հասարակ բաների առիթով:

Ես էլ էի հիացած, բայց ո՛չ թե իմ ընթերցանությամբ, այլ այդ թուրք պեյզանների առաջադիմությամբ: 
Հետագայում նրանք ինձ ցույց էին տալիս իրենց գրած նամակները, որոնք եթե վերածելու լինեիք հայերենի՝ դուրս կգային Թումանյանի Գիքորի հոր հռչակավոր նամակի համարյա տառացի պատճենները: 
Նույն ոճը, նույն անմիջական հետաքրքրությունը` հարազատ մարդկանց ու հարազատ կենդանիների անցուդարձով, նույն բարևները` յուրաքանչյուր բարեկամին առանձին, նույն գեղջկական միամիտ քերականությունը...
Սակայն իմ այդ առաջին այցը թուրքական խմբակին ինձ համար առանձնապես նշանակալից էր նրանով, որ ես այդտեղ առաջին անգամ հանդիպեցի Բաղդասարին, Ուղղիչ Տան հռչակավոր Բաղդասարին, որը նստած «լատիներեն» էր սովորում թուրք պեյզանների հետ միասին...
Բայց Բաղդասարի մասին — հետո:

Երբ դուրս եկանք դասարանից, չգիտեմ ինչու, կրկին մտանք թատերական դահլիճը և բարձրացանք բեմ: 
Զարմանալի Համոն դեռ զբաղված էր իր դեկորներով, իսկ Բելոգուրովն ու Եֆիմ Բրավելմանը դահլիճի վերևի մասում զբաղված էին իրենց նկարչությամբ: 
Ես այնքան էի տարվել իմ տեսածներով ու լսածներով, որ միանգամայն մոռացել էի ուր լինելս: 
Եվ ահա, չգիտեմ ի՛նչպես պատահեց, — ես սթափվեցի այն ժամանակ միայն, երբ մենք արդեն կանգնած էինք բեմի աջ կողմը, դեկորների հետևը գտնվող բաց պատուհանի առաջ... 
Այո՛, բաց պատուհանի, որի ճաղերի միջից երևում էր աշնանային Երևանը... 
Կարծես քնած էի, և սառը ջուր լըցրին գլխիս — այդքան անակնկալ էր տպավորությունը: 
Երևակայո՞ւմ եք` Երևանը, այդ տափակ տների ու գորշ այգիների մոխրագույն տեսարանը արավ ինձ վրա շշմեցնող, հարբեցնող, խենթացնող տպավորություն: 
Նայեցի Բենժամենին նա էլ էր նայում Երևանին: 
Աչքերում թախիծ կար և անսահման, անսահման, ես կասեի՝ անասնական կարոտ... 
Մոտ երկու տարի էր, որ նստած էր նա Ուղղիչ Տանը — և երեք–չորս անգամ էր ընդամենը քաղաք գնացել:

— Ա, երանի՜ մարդ ա՛յ էն ծառը ըլեր, — ցույց տալով ինչ-որ հեռավոր մի կետ ասաց կամացուկ Բենժամենը, — հի՜նչ լավ կլեր...
— Չէ՛, ծառը լավ չէր լինի, մեկ է՝ չէիր կարող տեղիցդ շարժվել:

— Է, հո ազա՜տ կլեի՝ ջհանդա՛մը թե չէի շարժվի, — պատասխանեց նույն կամացուկ ձայնով Բենժամենը. — լավ և մարդ դրսևում ծառ ըլնի, քան ըստեղ մարդ...
Մենք լուռ հեռացանք պատուհանից, և ես հետագայում միայն ինչպես հարկն է հասկացա Բենժամենի վերջին խոսքերի հավիտենական ճշմարտությունը — մի պարզ, պրիմիտիվ, ոչ միայն մարդկային, այլև կենդանական, բնախոսական ճշմարտություն, որի մասին միլիոնավոր բանաստեղծություններ կան տպված աշխարհիս բոլոր դասագրքերում:

Երբ մենք Բենժամենի հետ միասին իջնում էինք ներքևի հարկը՝ վառվռուն, կրակոտ աչքերով մեզ առաջ վազեց Լազգին.
— Հիշկե՜ք` լա՞վ ենք մաքրուկ, — ասաց նա և ցույց տվեց մաքուր սրբած միջանցքը: 
Եվ ապա — գաղտնի, հույժ կոնֆիդենցիալ, խորհրդավոր ժպիտը դեմքին մոտեցավ նա ինձ, աջ ձեռքը հովանոցի նման դրեց ականջիս վերևը, շրթունքները մոտեցրեց և հայացքը Բենժամենին հառած՝ ասաց ինձ իբր թե կամացուկ, բայց էապես այնպես, որ Բենժամենը ևս լսի.
— Մի նոր պոռնիկ կնիկ են բերուկ... 
Ի՛մ արև:

Ու ցատկելով մի կողմ` այծանման մկկաց:

Հետո լուրջ դեմք ընդունեց, ձեռքով ու քունքերով զարմացական շարժում արավ և ավելացրեց.
— Հնչի՞ կբերեն ըդրանց — չեմ խասկընա... 
Կնիկն ի՞նչ ա՝ բերեն դնեն բանտ՝ խաց տան ուտա... 
Կրակ տան` վառե՜ն:

— Ինչո՞ւ, կազդի՛, նրանք էլ մարդ են մեզ պես:

— Մա՞րթ,— միանգամայն անկեղծ, ֆենոմենալ անկեղծությամբ բացականչեց Լազգին. — թե ըդրանք մարթ են` Լազգին շո՛ւն ա...
Ու բռունցքով ամուր խփեց իր կրծքին, շուռ եկավ — վազելով հեռացավ:

Ֆենոմենալ կնատյաց էր Լազգին. եթե ճեմարանավարտ լիներ՝ անպայման կդառնար մի Նաիրյան Օտտո Վայնինգեր... այդ սքանչեփ Լազգին:

VII. Կուլտբաժնի պարետը, բողոքական տերտերը, Ուղղիչ Տան շախմատային չեմպիոնը, Մարգարիտը, Անուշը և կալանավորների բարոյական զարմանալի նորմերը
Երեկոյան ես բարձրացա կուլտբաժին՝ կալանավորների ներկայացումը տեսնելու:

Ժամը դեռ 6-ն էր: 
Ներկայացումը սկսվելու էր 7-ին, բայց ամբողջ կուլտբաժինը արդեն խառնվել էր իրար` պատրաստություններ էր տեսնում: 
Ես կրկին իմ անբաժան չիչերոնեի հետ էի՝ Բենժամենի հետ:

Ներքևում, ուր սկսվում էին կուլտբաժին տանող սանդուղքները՝ կանգնած էին երկու կալանավոր և մարդ չէին թողնում վերև: 
Բաժանված էին տոմսեր, որոնցով և ժամանակին գալու էին կալանավորները: 
Միջանցքում անհանգիստ դեսուդեն էր վազում սանսեկցիայի ամենաեռանդուն աշխատակիցը՝ Լազգին. մաքրության էր հետևում:

Մեզ բաց թողին առանց տոմսի, և մենք բարձրացանք վերև: 
Մաքուր էր: 
Լույս: 
Սանդուղքի դիմացի պատին և վերը` միջանցքի պատերին — յուղաներկ նկարներ: 
Մարդիկ, հաճելի հոգսը դեմքներին, դեսուդեն էին վազում, կարծես գավառական թատրոն էր` տեղական սիրողների ներկայացումն սկսվելուց մի ժամ առաջ...
Առաջին հերթին իմ ուշադրությունը գրավեց մի գունատ, բարակ, բարձրահասակ, երազողի դեմքով երիտասարդ, որ, ինչպես գնդապետը պատերազմի դաշտում` եռուզեռի կենտրոնում կանգնած հրամաններ էր արձակում;	Հարցրի ու իմացա, որ դա կուլտբաժնի պարետն է, Սուրենը: 
Շատ համակրելի դեմք ուներ այդ Սուրենը:

— Տեսնո՞ւմ ես մեր Սուրենին, — ցույց տվեց Բենժամենը:

— Ինչ գործով է:

— Սպանության: 
Դրանք երեք հոգի են, բոլորն էլ հենց էդպես ջահել տղերք: 
Հետով շանց կտամ:

Հետաքրքրված՝ ես մոտեցա Սուրենին: 
Այդ պահուն նա կանգնած էր դահլիճի երկրորդ դռան մոտ, որի միջով կուլտբաժնի գրասենյակն էին տեղափոխում իրենց նկարչական արհեստանոցն ու կիսավարտ նկարները Եֆիմ Բրավելմանը և Բելոգուրովը: 
Նրանց օգնում էին Ասլան -բիձեն և մի կաղ, կանաչ շինել հագած, ոտաբոբիկ կալանավոր, որ գրավեց իմ ուշադրությունը իր գունատ, աննորմալ դեմքով ու ծայր աստիճանի սև մորուքով ու աչքերով:

— Դա՞ ինչ մարդ է, — հարցրի ես զարմացած, մինչ իմ հետաքրքրության առարկան` երեսը իմ կողմը դարձրած` իդիոտային ժպիտով ինձ էր նայում, կարծես իր այդ ողորմելի ժպիտով հայցում էր, որ իրեն չխփեմ:

— Դա մեր տերտերն է, — կարճ պատասխանեց Բենժամենը, որ Ուղղիչ Տան բնակչության մասին ուներ սպառիչ տեղեկություններ:

Սակայն հետագայում ես իմացա, որ դա ոչ թե լուսավորչական տերտեր է, այլ բողոքական քարոզիչ: 
Ասում էր 23 տարեկան է, բայց թողնում էր 40 տարեկանի տպավորություն: 
Անպայման աննորմալ էր. բռնված էր կրոնական թռուցիկներ տարածելու համար: 
Թռուցիկներ, որոնցում նա մարգարեանալիս է եղել երկրային իշխանությանց անկումը և աշխարհի մոտալուտ կործանումը: 
Մի ամիս անց նրան արձակեցին:

— Ինչքա՞ն մարդ է տեղավորվում դահլիճում — հարցրի Սուրենին՝ նրա հետ ծանոթանալու նպատակով, սա մեղմ ժպտաց, կարմրեց, նայեց իր կոշիկներին ու պատասխանեց.
— Մոտ երկու հարյուր: 
Փոքր է, դրա համար էլ տոմսերով ենք թողնում: 
Մի ներկայացումին մի կեսն է գալիս, մյուսին` մնացածները:

Խոսում էր գրական բարբառով, սակայն պարզ էր, որ ինտելիգենտ չէ: 
Խոսակցությունը շարունակելու հնարավորություն չկար շուրջի եռուզեռի պատճառով, ուստի ես բարեկամաբար ժպտացի նրան, և մենք բաժանվեցինք: 
Հետո ես ճանաչեցի նրան բավականին մոտիկից, և նա թողեց ինձ վրա չափազանց համակրելի, շնորհքով, ընդունակ երիտասարդի տպավորություն:

Մինչ կսկսվեր ներկայացումը՝ մենք մտանք գրադարան-ընթերցարանը: 
Լույս, տաք, մաքուր: 
Սեղանի շուրջը նստած թերթ էին կարդում տասի չափ կալանավորներ: 
Սեղանի վերևի անկյունում, դեմառդեմ նստած, շախմատ էրն խաղում երկու կալանավոր: 
Դրանցից մեկը սև, կոկ սանրած մազերով, լայնաթիկունք, ցածրահասակ մի կալանավոր էր, մոտ 25 տարեկան, իսկ մյուսը՝ զինվորականի շորերով մի ռուս: 
Սև երիտասարդը խաղում էր բավական լավ: 
Առհասարակ երևում էր — դեմքի լուրջ, կենտրոնացած արտահայտությունից ու խոհուն աչքերից — որ, չնայած անտաշ, կոպիտ արտաքինին՝ մտածող մարդ է: 
Մի երկու սրամիտ, անակնկալ ընթացքով նա մատ տվեց դիմացինին ու ժպտալով նայեց մեր երեսին: 
«Լա՞վ է, չէ՞» — կարծես ասում էին նրա ժպտացող աչքերը: 
Ինչպես ընդունված է բոլոր շախմատային պարտիաների վերջում՝ պարտվողը նախ կարծես չհավատաց, որ «չկա փրկության դուռ», բնազդաբար ձեռքը իր թագավորին տարավ, մի երկու վայրկյան նայեց հարևան քառակուսիներին– և հանկարծ գլխի ընկավ, խառնեց խաղաքարերը: 
Խաղը վերջացած էր: 
Պարտվողի դեմքը տխուր էր ու բարկացկոտ, իսկ հայացքը թաքուն ամոթանք էր արտահայտում, ինչպես բոլոր անհաջող շախմատիստներինը:

— Դուք խաղում եք, — դիմեց ինձ սև երիտասարդը և ցույց տվեց խաղատախտակը:

Պրեստիժի խնդիր էր: 
Ես այնքան էլ ուժեղ չեմ այդ խաղում, բայց դիմացինիս ուժերն էլ դեռ լիովին անհայտ էին ինձ: 
Ռիսկ արի խաղացի և — երևակայո՞ւմ եք — տարա... 
Բայց պետք է խոստովանել, որ... համարյա պատահմամբ: 
Սխալմամբ նա իմ ձիու հարվածի տակ թողեց իր թագավորին և թագուհուն, որից հետո անձնատուր եղավ՝ իհարկե, փնթփնթալով, ինչպես դա ընդունված է նման պարագաներում: 
Առաջարկեց մի անգամ ևս խաղալ: 
Ռազմագիտական նկատառումներով ես, իհարկե, հրաժարվեցի և այդպիսով Ուղղիչ Տան մեջ այդ երեկո հռչակվեց իմ անունը, որպես առաջնակարգ շախմատիստի: 
Ինչպես ինձ ասացին մինչ այդ Ուղղիչ Տան շախմատային չեմպիոնն է եղել իմ երիտասարդ խաղընկերը:

Սակայն նա հետագայում, ինչպես և սպասում էի, հանեց ինձանից իր շախմատային ոխը և վերականգնեց Ուղղիչ Տան շախմատային չեմպիոնի իր անբիծ անունը...
Երբ մենք բարձրացանք ու գնացինք դահլիճ, Բենժամենն ինձ ասաց.
— Գիտե՞ս ով էր դա... էդ շախմատիստը...
— Ո՞վ,
— Դա մեր Նիկոլն է, Սուրենի հընգերը: 
Հի՜նչ խելացի տղայա... 
Լավ դերասանություն և անում:

— Ի՞նչ գործով է:

— Նույն գործով, սպանության: 
Դա՛ յա, Սուրենը, Խաչիկը: 
Մին հընգեր էլ ունեին ըստեղ հիվանդանոցում մեռավ... 
Մեսրոպ էր անունը:

— Հիմա ի՞նչ է անում:

— Ըստեղ մանտյորություն սովորեց, գնում ա դրսևի աշխատանքի: 
Էլ դժվար թե դրանք ըտենց բան անեն...
Արդեն ժամը յոթն էր, և կալանավորները խուռն բազմությամբ թափվեցին դահլիճը:

Դահլիճի մուտքի մոտ լուրջ, սֆինքսի նման գունատ ու ազդեցիկ կանգնած էր Սուրենը՝ կարգապահության էր հետևում: 
Ես կանգնած մուտքի մոտ նայում էի նրան, երբ պատահեց մի բան, որ իմ մեջ հիացմունք առաջացրեց դեպի այդ գունատ կալանավորը: 
Մի աժդահա գյուղացի կալանավոր, որին ինչպես երևում է այդ անգամ տոմս չէր ընկել` մտածել էր ներս մտնել իր սեփական տոմսով: 
Սուրենը նայեց նրա տոմսը, հասկացավ, ավելի գունատվեց և կամացուկ հրամայեց:

— Անմիջապես դո՜ւրս:

Կալանավորը համառեց: 
Եվ ահա Սուրենը, այդ միջահասակից քիչ բարձր, բարակ, գունատ երիտասարդը գրկեց աժդահա գյուղացուն, թեթև, թղթի նման բարձրացրեց նրան և տարավ դուրս:

Դահլիճում թնդաց հիացած կալանավորների բուռն ծափահարությունը: 
Սուրենր լուրջ, անայլայլ, գունատ դեմքով վերադարձավ իր տեղը և շարունակեց իր գործը:

Մինչ ես զբաղված էի այս հետաքրքիր բաներով՝ Բենժամենը կորավ: 
Դես եմ նայում, դեն — չկա: 
Ուզում էի գնալ ընթերցարանը նայել, երբ դահլիճում թնդաց նվագածությունը: 
Նվագում էին՝ ջութակ, թառ, դհոլ: 
Ներս մտա տեսնեմ ջութակ նվագողը Բենժամենն է, իսկ դհոլ խփողը՝ Լազգին... 
Բեմից դեպի դահլիճ փայտյա բարյերով բաժանված էր մոտ երեք քայլաչափ տարածություն, ուր և նստած էին երաժիշտները:

Արդեն լիքն էր դահլիճը, վերջին հանդիսականներն էին արդեն մտնում դահլիճ. սակայն ամբողջ առաջին կարգը. ինձ անհայտ պատճառով ազատ էր թողնված: 
Կարծեցի վարչության համար է, բայց սխալվեցի: 
Մի քանի րոպե անց երկու կին հսկիչների ուղեկցությամբ դահլիճ մտան կին կալանավորները, թվով 10, և բռնեցին առաջին կարգը: 
Նրանց երթը գլխավորում էին Մարգարիտն ու Անուշը, որոնք իրենց բարձր հովանավորության տակ էին առել իրենց թուրք ընկերուհուն...
Մի գյուղացի տարիքն առած կին կար դրանց մեջ` ծծկեր երեխան գրկին: 
Հարցրի և իմացա, որ անհայտ նպատակով սպանել էր իր ամուսնուն: 
Երեխան թուխ, ժիր, փամփլիկ երեխա էր — գեղջուկ սևաչյա երեխա...
Հենց որ կանայք մտան՝ Լազգին անհանգստացավ: 
Աչքերը կրակ դարձան վառվեցին: 
Այնպես էր խփում դհոլին, կարծես ոխ է հանում: 
Հետո նա հատուկ շարժումով դհոլը տվեց կողքին նստած մի կալանավորի, ինչ-որ բան ասաց Բենժամենին — և ահա դահլիճում թնդաց Լեզգինկան, և Լազգին, այդ կնատյաց Լազգին, Նաիրյան այդ Օտտո Վայնինգերը զարմանալի վարպետությամբ սկսեց պարել...
Հարկավոր էր տեսնել Լազգու պարը՝ հասկանալու համար, թե ո՜րքան ռիթմ ու երաժշտություն կա կովկասյան պարերում: 
Այդտեղ ես նոր գլխի ընկա, թե որտեղի՛ց էր առաջացել նրա անունը. Լազգին ճիշտ որ նման էր լեզգինի: 
Թեկուզ միջահասակ էր ու վտիտ, սակայն իսկական լեզգինի շարժուձև էր նրա շարժուձևը ու թուխ դեմքը՝ լեզգինի թուխ դեմք: 
Հագուստն էլ շատ էր նպաստում նմանությանը, սև սատինե, բարձր օձիքով շապիկ, մոխրագույն գալիֆե շալվար, փաթաթաններ, չստեր:

Պարում էր զարմանալի արագ, լեռնցու յուրօրինակ նազանքով, ու կատաղի հայացքներ նետում կանանց կողմը, չինական ֆոկուսնիկի նման աչքերում խաղացնում էր կարծես կրակե խանչալներ...
— «Է՛, չե՜ս խաբի, Լազգի՛» — մտածում էի ես նրա կատաղի հայացքները դիտելով. — «Չափազա՜նց ես դու սիրում կանանց և խոցված ես դու երևում նրանցից... 
Ինչ լավ է, որ չես կարդացել Օտտո Վայնինգերի «Սեռ և բնավորություն»-ը, եթե ոչ` գունատ սեմինարիստի նման կսկսեիր հիմնավորել քո կնատյացությունը այդ կուղեկնոց փիլիսոփայությամբ... 
Խե՜ղճ Լազգի, սքանչելի՜ Լազգի...»
Երբ Լազգին վերջացրեց իր պարը արագ ցատկեց իր տեղը, նստեց, խլեց դհոլը դրեց իր ծնկներին և ագահ, անհանգիստ, վառվող աչքերով սկսեց տնտղել ու խոցել դեմը նըստած կանանց դեմքերը: 
Դահլիճում ծայր առավ մի խելագար ծափահարություն: 
Հետո մի քանի տեղից միաժամանակ թնդաց մի կատաղի գոռոց.
— Անո՛ւշը, Անո՛ւշը, Անո՛ւշը...
Շուտով ամբողջ դահլիճը միացավ այդ գոռոցին, դոփեց, ծափահարեց, քրքջաց.
— Անո՛ւշը, Անո ւշը...
Պարզ էր. հրավիրում էին պարելու Անուշին: 
Նայեցի նրան և դժվարացա ծիծաղս պահել: 
Քառասունին մոտիկ, սև, սաթի նման պսպղուն, հարթ սանրած մազերով, թուխ, բորբսնած դեմքով, միջահասակ մի կին էր Անուշը՝ դատված «միջնորդության» համար: 
Ազգությամբ ասորի էր, բայց իսկի չէր կարելի կասկածել, որ հայ չէ: 
Չնայած տարիքին և դեմքի գեղջկական արտահայտությանը` «բարձր դասի» կնոջ հավակնություններ ուներ իր զգեստներում ու սանրվածքում այդ Անուշը: 
Սև, կարճ զգեստներ էր հագնում, ինչպես գավառական գիմնազիստուհի և... սպիտակ գուլպաներ: 
Բարձրակրունկ կիսակոշիկներ: 
Խոսելիս ծամածռում էր բերանը, շրթունքները մանկականի էր նմանեցնում: 
Բառերը արտասանում էր մանկական առոգանությամբ: 
Մի խոսքով` Նաիրյան, ղանթարային ֆորմացիայի հին պոռնիկ էր Անուշը՝ ռուս փողոցային կանանց քաղաքակրթության ենթարկված:

Կեղծ-զուսպ, կեղծամաչկոտ հաճույքով, շինծու ամոթխածությամբ ընդունեց Անուշը` կալանավորների կողմից իր հասցեին ուղղած այդ ահռելի օվացիան. գլուխը մանկան պես թեքեց Մարգարիտի ուսին, երեսը ծածկեց ձեռներով.
— Ամա՛ն, ես չեմ կրնա... ես կամչնա՛մ...
— Դե, լա՛վ, հա՛, մի՛ կոտրտվի, մեռնի՜մ համոթիդ, — հովանավորող, հասկացող հեգնանքով պատասխանեց Մարգարիտը և բամփեց Անուշին: 
Արժե այստեղ մի երկու խոսքով նկարագրել և՛ Մարգարիտին, որ ամեն ինչով Անուշի հակապատկերն էր, բայց նրա անբաժան ընկերուհին:

Հիսունին մոտիկ, բարձրահասակ, լիքը, մետաղագույն դեմքով — իսկական Նաիրյան «մատրյոնա» էր Մարգարիտը, Նաիրյան կես-գեղջկական, ծայրամասային «գրանդ դամա»: 
Շարժուձևը հանգիստ էր, վեհ ու սոլիդ: 
Մոնումենտալ կուրծք ուներ ու նստուկ, որոնցով կալանավորներին սրախոսությունների անսպառ նյութ էր մատակարարում: 
Բայց կալանավորները վախում ու քաշվում էին նրանից երբեք չէին համարձակվի նրա հետ այնպես ցինիկ վարվել, ինչպես հաճախ Անուշի հետ էին վարվում: 
Սակայն ճշմարտության դեմ մեղանչած չլինելու համար հարկավոր է ասել, որ Անուշը պակաս բավականությամբ չէ, որ ընդունում էր կալանավորների ծայր աստիճանի գռեհիկ, ղանթարային հաճոյախոսությունները:

Վերջապես, երկար կոտրատվելուց հետո, Անուշը վեր թռավ տեղից և զույգ ձեռքերով դեմքը ծածկած, այնպես որ մատների արանքից համենայն դեպս տեսնի դահլիճը, մոտեցավ բարյերին, որ անցնի ու սկսի իր պարը: 
Սակայն այն, ինչ տեղի ունեցավ դրանից հետո — վեր է ոչ միայն զարմանքից. այլև մարդկային դատողությունից: 
Զարմանալի աշխարհ է կալանավորների աշխարհը և ունի իր աներևակայելի օրենքները և բարոյական զարմանալի նորմերը...
Անուշը, ինչպես ասացի, զույգ ձեռքերով դեմքը ծածկած մոտեցավ բարյերին, որ անցնի, բայց հանկարծ հատուկ շարժումով դեմքից հեռացրեց ձեռքերը, չանչ արավ դեպի այն կողմը, ուր լինելու էին երաժիշտները, ծիծաղեց — և արագ վազեց իր տեղը: 
Դահլիճում ծափահարությունը, աղմուկն ու ծիծաղը հասավ իր գագաթնակետին, կատաղի մոլեգնության: 
Առաջին վայրկյանին ես չհասկացա այդ բոլորի իմաստը, բայց երբ մի անգամ ևս նայեցի երաժիշտների նստարանին — ամեն ինչ պարզվեց:

Երաժիշտները չկային:

— Ա՜յ տղա, ի՞նչու փախաք, — քիչ հետո հարցրի ես Բենժամենին, որ քիչ-շատ կրթություն ուներ և կարող էր քիչ բարձր մնալ այդ աշխարհում տիրող բարոյական նորմերից:

— Բա մարթ հեսքան մարթի առաջ կածի, որ պոռնիկ կնիկը պա՞ր գա, — առարկություն չվերցնող տոնով, առանց ամաչելու պատասխանեց Բենժամենը:

Ապշեցի: 
Խոսք չգտա ասելու: 
Լավ էր, որ այդ ժամանակ բարձրացավ վարագույրը, և ներկայացումն սկսվեց...
VIII. Բեմը, պիեսը, կալանավոր դերասաններն ու հանդիսականները, Անահիտը, Նիկոլը, Համոն, Եֆիմ Բրավելմանի կուպլետները
Վարագույրը բացվելուն պես աղմուկն անմիջապես դադարեց, և դահլիճում տիրեց մեռելային լռություն:

Բեմը ներկայացնում էր մի ցարական գեներալի սենյակ, ուր գեներալը, կինը և նրանց պատանի տղան սեղանի շուրջը նստած թեյ էին խմում:

Խաղում էին ինչ-որ անծանոթ մի պիես, որ հեղինակություն էր երկաթուղային մի բանվորի: 
Թե որտեղի՞ց էին գտել պիեսը, չգիտեմ: 
Երևի բերել էր կուլտբաժնի վարիչը, որ աոաջ կայարանի բջիջի քարտուղարն էր եղել:

Պիեսի սյուժեն հետևյալն էր: 
Գեներալի տղան ըմբոստանում է հոր դեմ, կապ հաստատում հեղափոխականների, երևի կոմունիստների հետ, ուզում է ռումբով պայթեցնել հոր շտաբը, չի հաջողվում, ընկնում է գերի, բայց ազատվում է կարմիր բանակայինների ձեռքով, որոնք գրավում են քաղաքը և հաստատում խորհրդային իշխանություն: 
Մոտավորապես նման մի սյուժե էր, լավ չեմ հիշում, բայց էականը մեզ համար ոչ թե սյուժեն է, այլ կալանավորների խաղը և մանավանդ դահլիճի վերաբերմունքը դեպի բեմը:

Դեռ նոր էր սկսվել պիեսը, դեռ նոր էր գեներալը հարցնում իր զավակին, թե նա որտեղ է կորչում իրիկունները, երբ դահլիճը փռթկաց: 
Գեներալի խոսքերում ոչ մի ծիծաղելի բան չկար. պատանի հեղափոխականի դրությունն սկսում էր ողբերգական դառնալ — էլ ի՞նչն էր ծիծաղի պատճառը–…	Երևակայո՞ւմ եք՝ Անահիտը:

Հիվանդանոցում ծառայող մի կին էր Անահիտը, մոտ 25 տարեկան, կիսագրագետ, խեղճ, անհամարձակ մի կին: 
Խոսելիս շփոթվում էր, կարծես սայթաքում էր: 
Ձայնը կերկեր ու անհամարձակ: 
Բոլոր ներկայացումներին նա էր տանում աղախնի դերը: 
Եվ միշտ, բոլոր ներկայացումներին, ինչպիսի ողբերգական անցուդարձի ժամանակ էլ այդ դժբախտ դերասանուհին երևար` նրա տեսքն անգամ կալանավորներին անասելի զվարճություն էր պատճառում: 
Այժմ էլ հենց նա էր, որ մտավ գեներալին թեյ տալու և իր ողորմելի տեսքի մոգական կարողությամբ զվարթացրեց հանդիսականներին...
Հենց որ Անահիտը հեռացավ՝ դահլիճը խաղաղվեց: 
Ես ավելի կալանավորներին էի նայում, քան բեմին: 
Լարված ուշադրությամբ հետևում էին կալանավորները բեմի անցուդարձին և առանց քաշվելու, բարձրաձայն արտահայտում իրենց վերաբերմունքը: 
Երևում էր, որ բեմի անցուդարձը նրանք համարում են իրականության նման մի բան: 
Երբ հերոսը դժվար դրության մեջ էր ընկնում, դահլիճից խորհուրդներ էին տալիս նրան, քաջալերում, հրահրում: 
Ինձ մոտ նստած էր Ուղղիչ Տան պետը, և պիտի ասեմ, որ սա՜ էլ հետ չէր մնում մյուսներից: 
Ավելին: 
Երբ տեսա, թե ո՜րպիսի անմիջականությամբ է այդ հասարակ մարդկանց բազմությունն ընդունում բեմում կատարվածը, ի՞նչ պիսի կենդանի վերաբերմունքով է անդրադառնում ընկերների խաղին — ես ինքս էլ մեքենայաբար սկսեցի մասնակցել դահլիճի վերաբերմունքին, կալանավորների անմիջական ոգևորությանը: 
Խաղում էին կարծես ոչ միայն բեմի մի քանի դերասանները, այլ կալանավորների ամբողջ բազմությունը, ամբողջ դահլիճը: 
Այսինքն ո՛չ թե խաղում էին բառացի, այլ մասնակցում էին խաղին: 
Դերասանները, այսպես ասած, տոն էին տալիս, վարում էին խաղը, իսկ հանդիսականներն ամեն կերպ օգնում էին նրանց, քաջալերում, հրահրում, բայց ոչ թե որպես դերակատարների, այլ որպես գործող անձանց: 
Ուրախանում ու տխրում էին հերոսի հետ մեկտեղ և բարձր քրքջում հերոսի թշնամիների անհաջողությունների վրա: 
Դա ոչ թե խաղ էր կարծես, այլ մասսայական կենդանի գործողություն, որին այս կամ այն չափով մասնակցում էին բոլորը:

Այս ներկայացման ընթացքում ես հիշեցի մեր բոլոր մանվածապատ զրույցները նոր, կոլեկտիվ թատրոնի մասին, ուր հասարակությունը պետք է ո՛չ թե պասսիվ հանդիսատես լինի, այլ ակտիվ մասնակից — և հասկացա մի շատ հասարակ ճշմարտություն, որ առանձնասենյակում նստած չի կարող ըմբռնել ոչ մի հանճարեղագույն գեղագետ: 
Դա այն է, որ կոլեկտիվ թատրոն ստեղծելու առաջին նախապայմանը ոչ թե նոր թատրոնական տեխնիկան, կամ ինչ-որ առանձին ձևով գրված պիեսներն են, այլ — նոր հասարակությունը: 
Տվեք կենդանի, կյանքի հարաճուն ռեալիզմով դրված պիես և գեղագիտական զանազան քաղցրավենիներով չփչացած հասարակություն — և ինքնին կստեղծվի «կոլեկտիվ թատրոնը»: 
Ես տեսել եմ սիրողների ներկայացումներ բանվորական, կոմերիտական, աշակերտական ակումբներում — և միշտ իմ տպավորությունը նույնն է եղել:

Այդ անմոռանալի ներկայացման ժամանակ իմ ուշադրությունը գրավեց և մի այլ հանգամանք: 
Կալանավոր դերասանների բոլորի էլ գրիմը շատ մակերեսային էր, բոլորն էլ խոսում էին իրենց սովորական ձայներով, իհարկե, աշխատելով մի քիչ թատերական շեշտ մտցնել իրենց առոգանության մեջ — մի բան, որ բավականին զվարճալի տպավորություն էր թողնում, — մի խոսքով՝ բոլորն էլ ոտով-գլխով մատնում էին իրենց ով լինելը, սակայն ամբողջ ներկայացման ընթացքում ես չնկատեցի, որպեսզի հանդիսականները նրանց դիմեին նրանց իսկական անուննեով:

— Խփի՛ էդ գեներալին՝ սատկի, խփի՛, է՛, — քաջալերում էին հերոսին — և այսպես շարունակ:

Պարզ էր, յուրաքանչյուր հանդիսատեսի համար գեներալ խաղացողն այդ պահուն գեներալ էր և ուր՛իշ ոչինչ: 
Գեներալ, որին հարկավոր է խփել: 
Չեմ կարծում, որ որևէ թատրոնում, որևէ իսկական դերասանի խաղ այդքան կենդանի կերպով շահագրգռե որևէ նրբակիրթ հանդիսատեսի:

Ես երբեք չեմ մոռանա Ուղղիչ Տան պետի խորհուրդը երիտասարդ հեղափոխականին, գեներալի կոմունիստ տղին, երբ վերջինս իր հոր շտաբում պատրաստվում էր ռումբը սեղանի դարակը դնելու, բայց այդ վայրկյանին դուռը բացվեց և մտավ գեներալի համհարզը:

— Փախի՛ մտի շկաֆը, փախի՛ մտի, — հուզված բացականչեց պետը և երբ տեսավ, որ արդեն ուշ է, որ համհարզն արդեն նկատեց հեղափոխականին նա, վեր թռչելով տեղից, ավելացրեց.
— Փախի՛ դեմի դռնով, դուռը բաց է, շո՜ւտ, է՜ , ա՜յ տնաշեն...
Բայց ինչպե՞ս փախչեր խեղճ հեղափոխականը, երբ, ըստ հեղինակի քմահաճույքի, պետք է գերի ընկներ, որպեսզի հետո ազատվեր կարմիր բանակայինների ձեռքով...
Ես չեմ մոռանա երբեք և ամբողջ դահլիճի բուռն, սանձարձակ քրքիջը, երբ կարմիր բանակայինները խուժեցին գեներալի շտաբը և սվիններով գետին գլորեցին գեներալին: 
Սանտիմենտալ մարդիկ չէին կալանավորները. գեներալի մահը նրանց համար ոչ թե մարդկային վախճան էր, որ որպես այդպիսին կարող է գոնե լուրջ, ո՛չ հեգնական վերաբերմունք պահանջել, — այլ ոխերիմ թշնամու անփառունակ անկում, որ միայն քրքիջ կարող է առաջացնել:

Հետագայում ես ներկա եղա և մի շարք այլ ներկայացումների, և կալանավորների հոգեբանության այս յուրօրինակ գիծն ինձ բավականին զարմացրեց: 
— Օրինակ՝ երբ «Պատվի համարի վերջում» «Որդեսպան» բացականչեց էլիզբարովը և կաթվածահար ընկավ — ամբողջ դահլիճը բուռն, մոլեգին, միաբերան ծիծաղեց:

Կալանավորները ոխերիմ թշնամիներ են բարոյական կեղծ սանտիմենտալիզմի և, որպես անմիջական մարդիկ, հարկ չեն համարում թաքցնել իրենց անմիջական վերաբերմունքը — ահա իմ կարծիքով սրա միակ բացատրությունը:

Մի փոքրիկ հանգամանք ևս Ուղղիչ Տան այդ առաջին ներկայացումից անջնջելի հետք է թողել իմ հիշողության մեջ, և ես չէի կամենա մոռացության տալ այդ հետքը: 
Երկրորդ պատկերի ժամանակ, երբ վարագույրը բացվեց — բեմը ներկայացնում էր գեներալի շտաբը ռազմաճակատում: 
Բեմի հետևում մի քանի կալանավորներ ամենայն եռանդով խփում էին թիթեղե թերթերի, որ գնդացիրի ձայն ստացվի: 
Բեմի աջ կողմը, պատուհանի առաջ, զինվորականի շինելը հագին, գլխին սպայական գլխարկ, դեղին ուսդիրներով, պրոֆիլով, դեպի մեզ կանգնած էր գեներալի համհարզը և նայում էր հեռուն: 
Կարծես իսկ և իսկ ցարական սպա էր՝ իր ամբողջ կերպարանքով հարություն առած: 
Խաղացողի նայվածքի և կեցվածքի մեջ այնքան շնորհք կար, որ ես հիացած էի: 
Դեմքն ինձ ծանոթ թվաց, կարծես տեսել էի մի տեղ, բայց չէի հիշում:

— Թշնամին մոտենում է մեր դիրքերին, կրա՛կ դեպի աջ, շարքո՛վ, — ասաց այդ պահուն համհարզը — և ես անմիջապես հիշեցի...
Համո՛ն էր, մեր զարմանալի Համոն, Ուղղիչ Տան կուլտբաժնի անխոնջ աշխատակիցը, բուտաֆորը, դեկորատորը, երգեցիկ խմբի անդամը, որմնադիրը, թիթեղագործը: 
Հետագայում, երբ երկրաշարժից հետո Լենինականի համար մեծ կարիք զգացվեց թիթեղյա վառարանների, Համոն և իր երկու ընկերը Ուղղիչ Տան արհեստանոցում մի շաբաթվա–ընթացքում «շտապ կարգով» շինեցին 300 թիթեղյա վառարաններ,
Համոն, Աբգարը, Օսը:

Կալանավորների բուռն ծափահարությունների ներքո ներկայացումը վերջացավ, և քանի որ դեռ վաղ էր հայտարարվեց, որ ընդմիջումից հետո «դիվերտիսմենտ» է լինելու:

— Հը՞, ո՞նց էր. լա՞վ սատկացրին գեներալին, — ուրախացած, վառվող աչքերով հարցրեց ինձ Ուղղիչ Տան պետը:

— Շա՛տ լավ, կեցցե՛ն, — պատասխանեցի ես չգիտեմ ինչու ինքս էլ անչափ ուրախացած, կարծես իրոք որ մի ահռելի ճակատամարտ էր, որից մենք դուրս եկանք պատվով ու հաղթանակով:

Դիվերտիսմենտն սկսվեց նրանով, որ երաժիշտների նըստարանը բարձրացավ բեմ, և նրանք նստեցին բեմի աջ կողմը, կտավե դեկորների ներքևը: 
Հետո նրանք սկսեցին նվաղել, և Լազգին կրկին սկսեց պարել ու կրակե խանչալներ խաղացնել իր աչքերում, որոնք ճակատագրական մղումով շրջվում էին կանանց կողմը, կարծես այնտեղից քաշում էր Լազգուն անհաղթելի մի մագնիս: 
Հետո, երբ նա վերջացրեց ու մի առանձին շախով բեմից թռավ ցած կոնֆերանսիեն հայտարարեց, որ հիմա արտասանելու է Նիկոլը:

Եվ դիմացի դռնից բեմ մտավ Նիկոլը, և ա՛յն Նիկոլը, որից երկու ժամ առաջ ես խլեցի Ուղղիչ Տան շախմատային չեմպիոնի տիտղոսը, այժմ մանայոր դարձած այդ երիտասարդ բանդիտը, Սուրենի ու Խաչիկի ընկերը:

Բավական անկեղծ ոգևորությամբ նա արտասանեց Հակոբ Հակոբյանի «Մեռան չկորան»-ը:

Դրանից հետո հայտարարվեց, որ ռուսերեն կուպլետներ կասի... 
Եֆիմ Բրավելմանը: 
Եվ ահա նույն դիմացի դռնից, իր ագահ աչքերը դեսուդեն պսպղացնելով, արախչինը գլխին բեմ ելավ մեզ արդեն ծանոթ այդ երիտասարդ նկարիչը, Բելոգուրովի ատելի թշնամին, որ սիրում էր նկարել ձմեռային տեսարաններ, խարույկ ու լուսին: 
Նրա ելույթը կալանավորների կողմից ընդունվեց բուռն, տևական ծափահարությամբ:

— ß ñïîþ	o ñåé÷àñ êуïëåòû, íå êîìу íå ïåòû. — սկսեց Եֆիմ Բրավելմանը կես-արտասան ական, կեսերգեցիկ ձայնով, և դահլիճում տիրեց մեռելային լռություն: 
Սքանչելի կուպլետիստ էր Եֆիմ Բրավելմանը. թավ, կրծքային ձայն ուներ, հրեական առոգանություն և գիտեր անթիվ-անհամար սրամիտ կուպլետներ: 
Ես շատ եմ տեսել կուպլետիստներ, սակայն պիտի ասեմ, որ դրանցից ամենաքանքարավորը — Եֆիմ Բրավելմանն էր, այդ երիտասարդ ռեցիդիվիստը, որի մասին պատմում էին, թե նա նույն վարպետությամբ ու հեշտությամբ է կողպեքներ բաց անում, ինչ վարպետությամբ ու հեշտությամբ երգում էր իր սքանչելի կուպլետները: 
Իբրև լեգենդ նրա մասին ասվում էր, որ նա վերջին անգամ ձերբակալվել է... 
Չեկայի նախագահի բնակարանում, ուր նա մտել է նրա վերարկուն թռցնելու: 
Երբ ես հարցրի Եֆիմին այս լեգենդի մասին՝ նա չափազանց բարկացավ: 
Ասաց, որ թշնամիների սարքած խոսք է, չհավատամ: 
Ծայր աստիճանի կասկածոտ էր ու ծածկամիտ: 
Թե ո՞րտեղից, ի՞նչպես էր նա Երևան ընկել — ես այնպես էլ չիմացա: 
Երբ մի անգամ նրան ես միամտաբար հարցրի, թե ո՞րտեղացի է ինքը, նա կասկածոտ աչքերը խրեց ուղիղ իմ բիբերի խորքը ու պատասխանեց.
— Հարցրո՛ւ քամուն: 
Դեռ աշխարհում այնպիսի մարդ չի ծնվել, որ իմանա Եֆիմի որտեղացի լինելը: 
Այո՛, ընկե՛ր:

Ու մի քանի անգամ ևս իր ասեղանման աչքերով փորփրելով հայացքը շվշվացնելով հեռացավ:

Այսպես թե այնպես սքանչելի կուպլետիստ էր Եֆիմ Բրավելմանը, կատարյալ արտիստ: 
Եվ իր այս ընդունակությունն անգամ նա մսխում էր չափազանց մեծ զգուշությամբ, ժլատ էր իր այդ «երկնային գանձը» ցրելիս, ինչպես ժլատ էր «երկրային» գանձերի վերաբերմամբ: 
Լինում էր, երեկոները երբ մեր կամերան էր գալիս, խնդրում էինք, որ երգի: 
Երբեք չէր երգի: 
Կասկածոտ աչքերը կխրեր մեր բիբերը և կասեր.



 --------------------------------------- 


— Ի՞նչ է ես մեքենա՞ եմ, որ երբ ուզենաք՝ աշխատեմ: 
Ես երգում եմ միմիայն տրամադրությամբ: 
Երբ տրամադրություն ունենամ:

Այսպես էր Եֆիմ Բրավելմանը:

Ուղղիչ Տան հասարակության մեջ առանձին հռչակ էին վայելում Եֆիմի «âîçäуõ» կոչված կուպլետները: 
Եվ պետք է խոստովանել, որ նա, մանավանդ հետևյալ կուպլետը, երգում էր կատարյալ վարպետությամբ: 
—
«Воздух — это живой предмет,И на неооом стоит вес свет.Да, да, да — воздух.Все слишно тут и там — воздух,Коли деньги ты нам вручишь,Воздух-и больше ничего…»
— Все-воздух, ты тоже воздух, — ամեն անգամ այս երգը լսելիս ասում էր Ուղղիչ Տան պետը Եֆիմ Բրավելմանին, և նրա աչքերը փայլում էին մանկական անսահման բավականությամբ:

Եֆիմ Բրավելմանից հետո երգեցին ու արտասանեցին մի շարք ուրիշ կալանավորներ, պարեցին Լազգին ու Ղարաբալան, Երևանի հռչակավոր ծաղիկ ծախողը, որ Ուղղիչ Տուն էր ընկել մեկին դանակով վիրավորելու համար, պարեցին Նիկոլն ու Սուրենը: 
Ուղղիչ Տան պետի համառ միջնորդությամբ վերջ ի վերջո հնարավոր եղավ կոտրել երաժիշտների վայրի ինքնասիրությունը — և, կալանավորների զվարթ ձայնակցության ներքո, 17 տարեկան աղջկա նման կոտրատվելով, պարեց և՛ Անուշը... ու երեկոն վերջացավ:

Իմ կյանքի ամենաքաղցր երեկոներից մեկն էր այդ երեկոն, — ինչպես շո՛ւտ ամեն ինչ անցնում է ու դառնում հուշ ու հիշատակ:

Да, да, да — воздух…
Ես չեմ մոռանա երբեք Ուղղիչ Տան թատրոնում անցկացրած իմ այդ առաջին երեկոն, որի աղմուկը գժժում է իմ ուղեղում ու սրտում և հիմա, երբ ես գրում եմ հիշողություններս: 
— Ու լեյտմոտիվի նման հիմա էլ հնչում է ականջիս Եֆիմ Բրավելմանի ձայնը, որ երգում է անընդհատ.
Воздух …
IX. Դարչոն ու Բաղդասարը, կամ միևնույն պատմությունը տարբեր վարիանտերով. Վերջում մի քիչ հոգեբանություն
— ...Այդ օրը կիրակի էր, և առավոտվանից ինձ մոտ էր եկել իմ կինը Արփենիկը...
Երեք օր էր չէի սափրվել՝ որոշեցի սափրվել: 
Գիտեի, որ Ուղղիչ Տանը, բաղանիքի շենքում, կա վարսավիրանոց: 
Կանչեցի հիվանդանոցային ծառայողին և խնդրեցի կանչել սափրիչին: 
Հինգ րոպե անց սենյակիս դուռը բացվեց և սպիտակ գոգնոցը հագին, գլուխը բաց, ձեռին ածելի և սափրելու ա՛յլ պարագաներ մտավ սափրիչը:

Մոտ 30 տարեկան, միջահասակից բարձր, գունատ: 
Շեկ, կոկ սանրած մազեր, կապույտ աչքեր: 
Անգույն տպավորություն էր թողնում. խոսում էր թիֆլիսախառը բարբառով:

Երբ նա ածիլեց վերջացրեց երեսս և անցավ մազերիս, հարմար համարելով առիթը՝ անցա սովորական հարցուփորձիս.
— Ի՞նչ գործով ես բռնված:

— Սպանության:

— Ո՞նց եղավ:

— Եղավ, էլի՝. Թշնամութին էր՝ սպանեցի:

— Որտե՞ղ էր:

— Էստեղ, Երևանում: 
Մե մարթ էր, մե կնիկ: 
Մարթը պառավ էր, կնիկը մարթուց երիտասարդ. — Ուշ առավ հոգին:

— Ո՞նց սպանեցիր, մենա՞կ:

— Մենակ: 
Իրիգվա դեմին տունը մտա, դուռը կողպեցի: 
Տունը մենակ մարթն էր ու կնիկը: 
Մարթն էս օթախումն էր, կնիկը էն: 
Առաջ մարթուն սպանեցի, հետով էլ կնկանը:

— Ինչո՞վ,
— Մարթուն բեբութով, կնկանը ձեռով: 
Բողաղիցը բռնեցի քիչ անց հոգին փչեց: 
Ըսկի ձեն էլ հանեց ոչ:

— Կնո՞ջն ինչու բեբութով չսպանեցիր:

— Պա՛հ, քո տունը շինվի, կնիկն ի՞նչ է մարթ վրեն դանակ բանացնի: 
Կնկան պտիս խեխտես ա՛յ, էսպե՛ս:

Եվ նա աջ ձեռի բթամատով ու ցուցամատով օղ արավ՝ ցույց տվեց, թե կնոջն ինչպես պետք է խեղդել: 
Ու հերոսական կիսաժպիտով երեսը շուռ տվեց դեպի կինս, խեղճ կինս սարսափեց...
— Էսպես սպանեցի ու ջեր հլա երկու սհաթից ավելի ներքևումը մնացի: 
Դուռը նեքևից փակեցի, բանլիքը դրի ջեբըս, որ հարևանները թե բան է գան՝ իմանան մարթ չկա տնումը, տեղ են գնացե:

— Բա ի՞նչ էիր անում էդքան Ժամանակ:

— Սպասում էի, որ մթնի: 
Որ մթնեց, գնացի:

— Բաս ո՞նց բռնվեցիր:

— Պոեզդումը բռնվեցի: 
Դաստավերնի չկար կուշտս` կասկածով բռնեցին: 
Հետով գործը բացվեց...
— Ի՞նչ վճիռ տվին:

— Որոշվեց գնդակահարութին, հետով կենտգործկոմը փոխեց տասը տարով: 
Չունքի որ էս գործիցը կառավարութինը շատ օգութ ունեցավ...
— Ո՞նց թե օգուտ ունեցավ:

— Սպանութենից հետով որ դրանց տունը խուզարկեցին 150-ից ավել օսկի գթան, դիփ Նիկոլայի տասնոց... 
Դրա վրա, կառավարութինը որ էդ օգութը տեսավ ներեց...
Ես ժպտացի: 
Ու նկատեցի, որ նա ուշադրություն չդարձրեց, չնկատելու տվեց ժպիտս:

— Անունդ ի՞նչ է:

— Դարչո: 
Շուլավերցի եմ: 
Պատահական բան էր իմ Երևան ընկնիլս: 
Հին թշնամութին ունեի էդ պատճառով էկա: 
Սպեցիպլնի էդ գործով էկա:

Այստեղ կինս խառնվեց մեր զրույցին.
— Իսկ ձեր խիղճը չտանջե՞ց, որ սպանեցիք...Ձեր խիղճը հիմա չի՞ տանջում...
Դարչոն հեգնական-զարմացական, ներող ժպիտը դեմքին պատասխանեց.
— Խի՞ղճ... 
Տղամարթն էլ բաս խի՞ղճ կունենա... էն էլ էդպես մուխաննաթ մարթկերանց... 
Դե, քույրի՛կ ջան, մարթս ի՞նչ է որ՝ հավի ճուտ, բողազիցը բռնեցիր՝ շունչը տվավ...
Եվ Դարչոն անայլայլ հանգստությամբ, հերոսաբար չրխկացրեց մկրատը: 
Արդեն նա վերջացրել էր իր գործը, ուստի հավաքեց գործիքները, լցրեց գոգնոցը ու գնաց: 
Հենց որ նա դուրս եկավ սենյակից՝ կինս փաթաթվեց վզովս և, անկեղծ սարսափը դեմքին, բացականչեց.
— Չարենց ջան, էլ չկանչես դրան՝ վիզդ կկտրի... 
Խե՛ղճ Արփենիկ: 
Նա չգիտեր և հետագայում ես առիթ չունեցա նրան պատմելու Դարչոյի իսկական պատմությունը: 
Նա այնպես էլ չիմացավ, թե կալանավորների աշխարհում որքան խաբուսիկ բան է լեզուն, որ նրանք ևս լիովին հետևում են դիվանագետների այն բարձրագույն իմաստությանը, թե լեզուն տրված է մարդուս իր իսկական մտքերն ու գործերը թաքցնելու համար:

Դարչոյի պատմությունը ո՛չ միայն կնոջս, այլև իմ վրա արավ ծայր աստիճանի ճնշող տպավորություն: 
Չմոռանաք, որ ես դեռ նոր էի ընկել այդ աշխարհը, դեռ նոր էի մոտենում մարդկանց, դե նրանք էլ դեռ ինձ «ինտելիգենտի» տեղ էին դնում, այսինքն մարդու, որին կարելի է և ձեռ առնել, և վրան մեծ տպավորություն թողնել իրենց չկատարած սարսափելի գործերով:

Երեկոյան Բենժամենին հանդիպելիս ես առաջին հերթին պատմեցի Դարչոյի հետ ունեցած զրույցս: 
Նա վերից վար նայեց ինձ կարեկցող, հեգնախառն հայացքով ու կարճ պատասխանեց.
— Չհավատա՛ս: 
Մին խոսքին էլ ա՝ չհավատաս:

— Ո՞նց թե, — հարցրի շվարած հո սուտ չէ՞ր ասում:

— Սո՛տ էր ասում՝ դեռ մի բան էլ ավելի: 
Առաջինը որ՝ դա մենակ հինքը չի արել էդ գործը:

— Բա ո՞վ է արել:

— Չորս հոգով են արել, չորս հընգերով: 
Հեն և ընտեղ են դրա հընգերները Բաղղասարը, Օսը, Համոն...
— Որ Բաղղասարը:

— Էս մեր Ուղղիչ Տան հիմիկվա կամենդանտը: 
Ներսևի կամենդանտը: 
Համոն էլ է՛ն Համոն է, որ հա՛մ թիթեղագործ է, հա՛մ բեմի դեկորատորը, հա՛մ էլ դերասանություն է անում: 
Օսն էլ նրա հընգերը՝ հե՛ն և աշխատում և դարբնոցում, փեչ է շինում... 
Գնա՛ իմացի:

Քիչ հետո կուլտբաժնի միջանցքում մենք հանդիպեցինք Բաղդասարին: 
Հիշեցի, որ նրան տեսել եմ դպրոցում, թուրքական խմբակի դասին, ուր նա գրավեց ուշադրությունս իր աչքի ընկնող արտաքինով:

Հաղթ կազմվածքով, միջահասակից բարձր, լայնաթիկունք, բրոնզյա դեմքով մի երիտասարդ էր Բաղղասարը: 
Դեմքին մշուշ կար կարծես, չնայած իր հաղթ կազմվածքին և ծայր աստիճանի համարձակ բնավորությանը՝ նայելիս շուտ-շուտ թարթում էր աչքերը, երկար չէր դիմանում հայացքի: 
Խոսում էր բավական մաքուր հայերեն և ռուսերեն, բայց, երևում էր, որ կրթություն չունի: 
Ամեն ինչից երևում էր, որ ինտելիգենտ չէ, բայց բանվոր էլ չէր: 
Քաղաքում մեծացած կատարյալ լյումպեն էր՝ աչքաբաց ու համարձակ: 
Ուղղիչ Տանը, կալանավորների շրջանում, քաջ տղամարդի, համարձակ մա՛րդու հռչակ էր վայելում, և ես հետագայում շատ առիթներ ունեցա համոզվելու, որ ինքը չափազանց գնահատում է իր այդ համարումը և ամեն ինչ կանի՝ միայն թե չզրկվի դրանից: 
Ավելին՝ քաջ մարդու համարում ունենալը նրա միակ դավանանքն էր կյանքում, միակ կրեդոն և իդեե-ֆիքսը:

Բենժամենը մեզ ծանոթացրեց: 
Ես պատմեցի նրան Դարչոյի պատմությունը, և նա ևս, Բենժամենի նման Ժպտալով, կարճ ասաց ռուսերեն:

— Սո՛ւտ է:

— Պատմեցեք խնդրեմ, եթե կարելի է... 
Ես շատ եմ ուզում իմանալ:

— Ինչո՛ւ չէ, եթե կամենում եք խնդրեմ:

Եվ այդտեղ, կուլտբաժնի միջանցքում կանգնած, պարզ ու կապակցված շարահարությամբ, միանգամայն անկեղծ ու հանգիստ նա մեզ պատմեց մարդկային այդ եղերական պատմությունը, որը, ինչպես երևում էր, նրա համար անցած-գնացած պատմություն էր զուրկ հուզական բովանդակությունից:

— Ես աշխատում էի տեքստիլ սինդիկատ՛ի պահեստում, հակեր էի բաց անում, — այսպես սկսեց Բաղդասարն իր պատմությունը, — բայց ինձ կրճատեցին: 
Մնացի անգործ: 
Մի օր էլ հանդիպեցի Դարչոյին, ծանոթացա: 
Նույնպես անգործ էր. եկել էր Թիֆլիսից, գործի էր նայում: 
Մի օր էլ գինետանը նա ինձ ասաց, թե գործ կա, եթե ուզում եմ, եթե տղամարդ եմ՝ կարող ենք գլուխ բերել: 
Ու ինձ ծանոթացրեց Համոյի ու Օսի հետ, որոնք իբրև թիթեղագործներ աշխատում էին մի թիթեղագործի արհեստանոցում: 
Համոն իբրև վարպետ, իսկ Օսը որպես աշակերտ: 
Դրանք մեզ ասացին, որ իրենց խազեինը տանը, թե՛ մեծ փող ունի, թե՛ ուրիշ հարստություն: 
Ինքն է ու իր կնիկը: 
Ինք՛ը պառավ, ժլատ մարդ էր, բանվորի հո՛գի հանող, կրճատում է՛ր դրանց աշխատավարձը, փողը չէր տալիս և այլն: 
Որոշեցինք գործը գլուխ բերել և սկսեցինք սպասել մի հարմար առիթի: 
Վերջը որոշեցինք, որ մի իրիկուն գնանք դրանց տունը՝ իբր Համոն ու Օ՛սը ուզում են հաշիվներն ստանան, որ գնան Թիֆլիս, իսկ մենք էլ, դե, ընկերներ ենք եկել ենք միասին: 
Էդպես էլ արինք: 
Կիրակի իրիկուն էր ժամը մոտավորապես վեցը: 
Գնացինք դրանց տունը: 
Հենց դռան մոտերքը շրջում էր մի միլիցիոներ: 
Դուռը վրա դրինք: 
Համոն հայտնեց, թե եկել են հաշիվներն ստանան, որ գնան Թիֆլիս: 
Սենյակում ինքն էր ու պառավ կնիկը: 
Ուրիշ ոչ ոք չկար: 
Ինքը կարծես թե կասկածեց, բայց բան չասավ: 
Ես աչքով արի Օսին ու հասա բռնեցի դրան, որ բկիցը բռնեցի Օսը դանակով տվեց: 
Երկար չէր մեռնում, բերանը սրբիչով փակեցի, որ չբղավի:
. Դարչոն ու Համոն էլ հենց նույն ժամանակ խեղդեցին կնոջը կինը շուտ շունչը փչեց... 
Հենց որ բերանը փակեցին շունչը փչեց: 
Փակեցինք դռները և սկսեցինք իրերը քրքրել՛ բան չգտանք: 
Ասի, որ շոր-մոր չհավաքեն, բայց չլսեցին: 
Դարչոն հագավ խազեինի վերարկուն: 
Քիչ-միչ արծաթեղեն կար՝ հավաքեցի մի կապոց արի: 
Հետո Դարչոն թե գնամ տեսնեմ մ՝իլիցիոներն էնտե՞ղ է թե չէ, գամ իմաց տամ գնանք: 
Ու գնաց: 
Էն գնալն էր, որ գնաց: 
Հետո գնացին Համոն ու Օսը: 
Հետո էլ ես դուրս եկա փոքրիկ կապոցը ձեռքիս: 
Հազիվ մի քանի քայլ էի արել միլիցիոները նկատեց: 
Ձայն տվեց, որ կանգնեմ: 
Չկանգնեցի: 
Շուռ եկա կողքի փողոցը, միլիցիոները հետևիցս: 
— Տեսա հնարք չկա՝ կապոցը նետեցի: 
Ու մինչև միլիցիոները կվերցներ կապոցը՝ թռա ցանկապատով, ընկա մի բակ: 
Բակից — մի ուրիշ բակ, հետո վերարկուս հանեցի գցեցի ուսերիս, գլխարկս կոխեցի գրպանս ու դուրս եկա փողոց: 
Դեմս նույն միլիցիոները: 
Ինձ թե էսպես էսպես մի մարդ չտեսա՞ք: 
— Չտեսա: 
Էլ չնայեց՝ գնաց: 
Շուռ եկա մյուս փողոցը — ազատվեցի:

— Բա ո՞նց բռնվեցիք:

— Օսի հիմարության պատճառով: 
Առանց անցագրի նստում է գնացք, որ գնա Թիֆլիս: 
Բայց էդ էլ դեռ ոչինչ: 
Մի ինչ-որ կայարանում իջնում է գնացքից և մտնում... ուղիղ կայարանի հետախուզական բաժինը: 
Թե ինչո՞ւ է մտնում՝ ինքն էլ չգիտե, հիմարը: 
Բռնում են յախից ի՞նչ մարդ ես: 
Արդեն իմացած են լինում էդ գործի մասին: 
Տեսնում են, որ թուղթ չունի՝ ձերբակալում են: 
Ուղարկում են էստեղի քրեական բաժինը: 
Էստեղ մեր Օսը խոստովանում է, բայց մեզ չի մատնում: 
Սակայն, դե, նրա հետքով մեզ էլ բռնեցին: 
Որոշեցին գնդակահարություն, բայց փոխեցին տաս տարու:

— Իսկ ինչո՞ւ փոխեցին, — հետաքրքրվեցի իմանալ Բաղդասարի կարծիքը: 
Պարզ էր, որ սա դժվար թե Դարչոյի միամիտ բացատրությունը տա:

— Փոխեցին, որովհետև խոստովանվեցինք մեր մեղքը: 
Չուբարը համոզեց, որ խոստովանվենք: 
Ասաց, որ եթե խոստովանվենք՝ կներեն: 
Մենք էլ խոստովանվեցինք:

Մի փոքր լռելուց հետո ավելացրեց,
— Մեկ էլ ի նկատի ունեցան մեր սոցիալական դրությունը և խազեինինը: 
Նա՛խս մարդ էր, բոլորին հայտնի էր նախսությունը:

Եվ այս բոլորը Բաղդասարը պատմեց սառը, հանգիստ տոնով, էպիկական անատարբերությամբ: 
Պատմելիս նայում էր ուղիղ երեսիս, բայց շուտ-շուտ թարթում էր աչքերը:

— Բայց ինչո՞ւ եք դուք այդպես հետաքրքրվում, — հանկարծ, պատմել վերջացնելուց հետո, հարցրեց Բաղդասարը: 
Եվ ես Բաղդասարի հայացքում ինձ համար դեռ անհասկանալի կասկածանք նկատեցի, կասկածոտ անհանգստություն:

— Հե՛նց այնպես, Բաղդասա՛ր, հետաքրքրության համար...
Բաղդասարը ներողամիտ ժպտաց, բայց ես նկատեցի, որ նա չբավարարվեց իմ պատասխանով: 
Աչքերում դեռ կասկած կար ու թաքուն անվստահություն: 
Հետագայում միայն, երբ ես բազմաթիվ առիթներ ունեցա նրա հետ խոսելու — ինձ հասկանալի դարձավ թե նրա կասկածը և թե այդ ծածուկ անվստահությունը:

Բայց այս ամբողջ պատմության մեջ քիչ հետո ինձ զարմացրեց և մի այլ հանգամանք, որ մի պահ ինձ համար հանելուկային բան դարձրեց այդ մարդկանց հոգեբանությունը: 
Բաժանվելով Բաղդասարից մենք գնացինք ընթերցարան և երբ, երկու ժամ անց, իջանք քրեական կորպուսի միջանցքը՝ այդտեղ մեզ հանդիպեց Դարչոն: 
Ինչպես երևում էր՝ Բաղղասարն արդեն պատմել էր նրան մեր զրույցը և երեսովը տվել նրա հանդուգն ստախոսությունը: 
Երբ մեզ տեսավ Դարչոն՝ թվաց, թե ուզում է խուսափել հանդիպումից, բայց ես մոտեցա նրան և առանց այլևայլության ասացի:

— Այ մարդ, ինչո՞ւ խաբեցիր առավոտը... 
Ես արդեն ամեն ինչ իմացա:

Դարչոն առանց մազաչափ անգամ այլայլվելով մի պահ անթարթ, ուղիղ նայեց աչքերիս խորքը և պատասխանեց, դառնալով Բենժամենին.
— Գնացել Բաղղասարին սուտ սուտ բաներ է պատմել, հմի էլ ի՞նձ է ասում... 
Իբրև իրան ասել եմ թե գործը մենակ ինքս եմ արել... 
Ե՞ս — էդպես բան — կանե՞մ...
Ու նախատող հայացքով իմ կողմը նայեց. «ափսո՜ս է քեզ» — զարմանալի անկեղծությամբ ասում էր այդ հայացքը... 
Սակայն ամենացավալին Բենժամենի պատասխանհայացքն էր. սա է՛լ այնպես էր նայում, կարծես ինքն էլ էր կասկածում, որ Դարչոն ընդունակ լինի սուտ բաներ հնարելու, գուցե ե՞ս եմ ստել և ոչ թե Դարչոն...
Ծայր աստիճանի կասկածոտ մարդիկ էին կալանավորները — դա պարզ նկատելի էր հենց առաջին հայացքից: 
Եվ այս հանգամանքի ոչ միայն բացատրությունը, այլև հիմնավորած «փիլիսոփայությունը» հետագայում ինձ տվեց այդ նույն Բաղդասարը, որ, իմ կարծիքով, որպես կալանավոր ամենաամբողջական տիպն էր ամբողջ Ուղղիչ Տանը և, որպես այդպիսին ուներ թե իր աշխարհայացքը, թե՛ իր բարոյական նորմերի կոդեքսը և թե՛ յուրահատուկ-լյումպենային իր կենսափիլիսոփայությունը:

Այո՛. ծայր աստիճանի կասկածոտ, թերահավատ մարդիկ էին կալանավորները և նրանցից շատ-շատերի, ինչպես նույն այդ Բաղդասարի մեջ այդ գիծը հասնում էր հիվանդության: 
Եվ հիմա, այս գիրքը գրելիս, ամբողջ ժամանակ ծակում է ուղեղս մի միտք, որ կարելի է ձևակերպել հետևյալ հարցով.
— Նայես ի՞նչ պիտի մտածեն այս գիրքս կարդալիս իմ կալանավոր ընկերները, իմ բարեկամները՝ Լազգին, Բենժամենը, Համոն, Օսը, Եֆիմ Բրավելմանը, Բաղդոն...
Եվ մանավանդ Բաղդասարը բրոնզյա դեմքով ու երկաթյա մկաններով այդ հաղթանդամ մանուկը, Ուղղիչ Տան այդ հռչակավոր Բաղդոն...
X. Ընկերական դատարանը, նախագահը, ատենակալները, դատախազը, հասարակական մեղադրողը և պաշտպանները, մեղադրյալները, և կալանավորների վերաբերմունքը դեպի այս ամենը
Երբ առաջին անգամ ես ներկա եղա Ուղղիչ Տան ընկերական դատարանի նիստին քննվում էր խոհանոցի չորս ծառայողների գործը, որոնք մեղադրվում էին մթերքներ յուրացնելու մեջ:

Ընկերական դատարանի նախագահը մի նախկին գյուղխորհրդի նախագահ էր, գյուղացի, դատապարտված յուրացման համար: 
Որպես ընկերական դատարանի նախագահ ընտրված էր կալանավորների ընդհանուր ժողովում: 
Ատենակալները նշանակվում էին կուլտբաժնի կողմից յուրաքանչյուր գործի համար առանձին, գործը լսվելուց անմիջապես առաջ: 
Այդ անգամ ատենակալներ էին թիթեղագործ Համոն և մի թուրք կալանավոր ինձ անծանոթ: 
Մի երիտասարդ, ինտելիգենտ կալանավոր ստանձնել էր դատախազի պաշտոնը: 
Կուլտկոմիսիայի կողմից նշանակված կար նաև հասարակական մեղադրող:

«Մեծ» գործ էր, կալանավորներն հուզված էին և, որպեսզի մեղադրյալները զոհ չգնան թերի վերաբերմունքի՝ դատարանը մեղադրյալներին պաշտպանելու համար նշանակել էր չորս իրավապաշտպան — բոլորն էլ, իհարկե, կալանավորներ: 
Պաշտպաններից մեկը Բենժամենն էր, երկրորդը Եփրեմը, երրորդը Հրաչը և չորրորդը Սահակ անունով մի կալանավոր, առաջին երեքը ինտելիգենտներ էին, նախկին խորհրդային ծառայողներ, բոլորն էլ յուրացման գործով, իսկ չորրորդը բանվոր էր, մանտյոր դատապարտված մի ինչ-որ կոոպերատիվի դրամարկղ կողպտելու համար:

Մեղադրյալներից երկուսը հայ էին, երկուսը թուրք: 
Հանցանքը գլխավորապես հայերին էր վերաբերում, որովհետև նրանք էին խոհանոցի «պատասխանատու» աշխատավորները: 
Մեկը խոհարարն էր, մյուսը օգնականը: 
Թուրքերը տեխնիկական ծառայողներ էին կարտոֆիլ մաքրողներ:

Դահլիճը ծայրեիծայր լիքն էր կալանավորներով: 
Ինձ ոչ այնքան հետաքրքրում էր դատը, որքան կալանավորների վերաբերմունքը: 
Եվ այդ վերաբերմունքն ինձ համար բավականին անակնկալ էր, սակայն իրենց, կալանավորների տեսակետից՝ միանգամայն բնական:

Բեմի մեջտեղը դրված էր մի սեղան, շուրջը նստարաններ: 
Աջ կողմում դատախազի ամբիոնն էր, ձախում հասարակական մեղադրողի: 
Պաշտպանները նստած էին ներքևում, ուր ներկայացումների ժամանակ նստում էին երաժիշտները: 
Հենց այդտեղ էլ դրված էր մի երկար նստարան, որի վրա տեղ էին բռնել մեղադրյալները:

Բեմի մոտ գունատ, լուրջ՝ կանգնած էր Սուրենը, կուլտբաժնի պարետը: 
Ընկերական դատարանի նիստերի ժամանակ նա անմիջապես ենթարկվում էր դատարանի նախագահին:

— Դատարանը գալիս է, ոտքի, — առաջինը մտնելով հայտարարեց դատարանի քարտուղարը, զինվորականի շորերով մի երիտասարդ, որ միևնույն ժամանակ աշխատում էր գրասենյակում: 
Ձերբակալված էր յուրացման գործով, բավականին լավ ձայն ուներ և հաճախ երգում էր ներկայացումներին:

Քարտուղարի հետևից մտան դատարանի նախագահը և ատենակալները: 
Բոլորը ոտքի կանգնեցին:

— Հանուն Հանրապետական Ուղղիչ Տան Ընկերական Դատարանի՝ նիստը հայտարարում եմ բացված: 
Լսվում է գործ ըստ մեղադրանքի...
Մեղադրականը ձևակերպված էր իսկ և իսկ այնպես, ինչպես «իսկական» դատարաններում: 
Մեղադրականը կարդալուց հետո դատարանի կազմը նստեց, նստեցին և բոլորը: 
Նախագահը կարդաց մեղադրյալների անունները: 
Բոլորը ներկա էին: 
Հետո նա հարց տվեց կողմերին՝ անջա՞տ հարցաքննել, թե իրար ներկայությամբ: 
Դատախազը, ինչպես Հարկն է, պահանջեց հարցաքննել առանձին առանձին, պաշտպաններն իրենց հերթին առարկեցին դրա դեմ — և դատարանը, իհարկե, որոշեց ընդունել դատախազի առաջարկը: 
Հարցաքննությունը պիտի սկսվեր գլխավոր մեղադրյալից խոհարարից:

— Ընկեր պարե՛տ, դուրս տարեք մնացածներին և առանձնացրեք, կարգադրեց նախագահը, և Սուրենը դուրս տարավ նրանց:

Իսկ և իսկ ինչպես «իսկական» դատարաններում…:

— Սերյոժա Մարությանը դո՞ւ ես:

— Ե՛ս եմ,
— Պատմի ր տեսնենք, ընչի՞ են քեզ մեղադրում:

— Ես գիտեմ ընչի: 
Էսքան ժողովրդի առաջ ասում եմ, որ մի թաք հատ կարտոֆ էլա կերած չկամ...
Բայց հենց այդ ժամանակ դատախազը գնդակով տվածի նման վեր է թռչում տեղից.
— Ընկե՛ր նախագահ, — բացականչում է նա դեմքին որքան կարող է խիստ արտահայտություն տալով. — խնդրում եմ մնացած մեղադրյալներին անմիջապես հեռացնել դահլիճից...
— Նրանք արդեն հեռացված են:

— Ոչ. նրանք գտնվում են դահլիճում:

Բոլորը շուռ են գալիս... «Մեկուսացված» մեղադրյալները երեքն էլ հանգիստ բազմել են վերջին կարգում: 
Դահլիճում թնդում է կալանավորների զվարթ քրքիջը: 
Սուրենը մտահոգված գնում է նստարանների արանքով անառակ մեղադրյալներին մեկուսացնելու:

— Ընկեր Մարության, շարունակեցեք...
— Ի՞նչ պտի շարունակեմ: 
Ալլա՛հ բիլլահ՝ չեմ կերե, չե՛մ կերե, չե՛մ կերե...
Դահլիճում կրկին թնդում է կալանավորների քրքիջը: 
Նախագահը մի քանի վայրկյան զանգահարում է կատաղի, շարունակում է հարցաքննությունը:

— Հարցեր ունե՞ք տալու, — դիմում է նախագահը դատախազին: 
Դատախազը լուրջ, նուրբ ժպիտը դեմքին հարցնում է.
— Ասացե՛ք խնդրեմ, քաղաքացի Մարության, չի՞ պատահել, արդյոք, որ մթերքը պղնձի մեջ լցնելուց առաջ որոշ քանակությամբ բրինձ կամ յուղ վերցրած լինեք...
Մարությանը, որ նախկին միլիցիոներ է՝ դատապարտված մեկին ապտակելու համար, դեմքը շուռ է տալիս դեպի հանդիսականները: 
Դեմքին զարմանք կա, վիրավորանք, «էսպես էլ խայտառակությո՞ւն» — ասում են աչքերը:

Դահլիճը քրքջում է:

— Ընկե՛ր Մարության, դատարանին նայեցե ք:

— Ախր, հընգե՛ր նախագահ, էնպես բան և ասում մարդ ամոթից գետինն է մտնըմ... ե՞ս — բրնձի գո՞ղ...
Բռունցքով խփում է իր գլխին, իբր ուտում է իրեն: 
Դահլիճում կրկին թնդում է լիաթոք քրքիջը:

— Իսկ չի պատահել, — նույն սիրալիր. Պաշտոնական ժպիտը դեմքին շարունակում է դատախազը, — որ դուք փլավից բանից եփած լինեք ձեզ համար ու որոշ քաղաքացիների հետ կերած...
Դահլիճում զվարթությունը հասնում է իր գագաթնակետին: 
Մեղադրյալ Մարությանի աչքերից արյուն է կաթում: 
Բարկությունից ձեռքը տանում է իր բլուզի օձիքին, ձգում, բաց է անում կուրծքը, բռունցքով խփում է կրծքին ու հրոտում:

— Ընկե՛ր Մարության, ոտքի. հարցաքննությունը դեռ չի վերջացել: 
Մարությանը վեր է թռչում տեղից և քայլերն ուղղում դեպի դուռը:

— Էլ չե՛մ կրնա, հընգեր դատավոր, չե՛մ կրնա, — ասում է Մարությանը կիսով չափ շուռ գալով դեպի նախագահը. — ես կերթամ առանցի ընձի ի՞նչ կուզեք — որոշեցեք...Ես հոժար եմ:

Ու իբր խեղճացած՝ հպատակություն հայտնողի ամենայն պատրաստականությամբ ծռում է մեջքը ու խոնարհ գլուխ տալիս դատարանին: 
Տպավորությունը դահլիճի վրա՝ ծայրահեղ է: 
Կալանավորները դոփում են հաճույքից, ծափահարում: 
Պարզ է, որ դահլիճի համակրանքը մեղադրյալի կողմն է: 
Մարությանն անմիջապես ըմբռնում է այդ և փոխում իր գործելակերպը, նահանջից անցնում է հարձակողականի.
— Ախր էդ դատախազն օր էդպես կխոսա քիչ է մնըմ սիրտս պատռի... 
Հերիք չէ՞ մեր միսը կրծեն էդ ինտելիգենտները... 
Հիմի ռաբոչու վլաստ է:

Դահլիճն այնքան է գոհ այս հարձակումից, որ վրնջում է բառացի, ճիչ, աղմուկ, աղաղակ, բուռն ծափահարություն:

— Բրավո՛, Սերյոժա, — լսվեց մի բացականչություն: 
Նայեցի՝ Բաղդասարն էր:

Նախագահը զանգահարում է կատաղի, դատախազի աչքերը հուր են ցայտում, պաշտպանները զվարթ ծիծաղով հայտնում են մեղադրյալին իրենց բավականությունը: 
Վերջապես դահլիճը հանդարտվում է, և նախագահը հարցնում է դատախազին.
— Ուրիշ հարցեր չունե՞ք:

— Առայժմ ոչ: 
Բայց խնդրում եմ քարտուղարին մտցնել արձանագրության մեջ, որ մեղադրյալը վիրավորանք հասցրեց դատարանի կազմին...
— Քեզի՛, ընչի՞ կազմին, — բացականչում է տեղից Մարությանը, և հարցը համարվում է փակված:

Ապա նախագահը մեղադրյալին կրկին կանգնեցնում է ոտքի, և նրան հերթով զանազան հարցեր են տալիս հասարակական մեղադրողն ու պաշտպանները:

— Ասացե՛ք, խնդրեմ, ընկ. Մարության, — հարցնում է հասարակական մեղադրողը. — հայտնի՞ է ձեզ, որ կալանավորներից շատերն ապրում են բացառա պես խոհանոցի ճաշով:

— Լա՛վ: 
Պարոն ինտելիգենտներն են մենակ դրսիից բան-ման ստանում:

— Ուրեմն ձեզ համար պա՞րզ է, որ ընդհանուր կաթսայից վերցնողը իր ընկերոջ վերջին թիքեն է վերցնում:

— Յա՞, — զարմանում է Մարությանը. — ընչի մենք մարդ չե՞նք. էդքան բան էլ չենք հասկընա... 
Խո շնից ծնած չե՞նք:

Կրկին ծիծաղում է դահլիճը, և կալանավորների համակրանքը կրկին մեղադրյալի կողմն է: 
Սակայն միանգամայն փոխվում է նրանց վերաբերմունքը, երբ սկսում են հարցեր տալ պաշտպանները: 
Դահլիճը լռում է ու կենտրոնանում: 
Վերանում է աղմուկն ու ծիծաղը: 
Երբեմն-երբեմն միայն լսվում են հավանության բացականչություններ:

Վերջապես վերջանում է Մարությանի հարցաքննությունը, նրան դուրս են տանում, և գալիս է մյուսը: 
Այսպես հարցաքննվում են բոլորը, և կալանավորների տրամադրությունը միշտ դեմ է դատախազին ու հասարակական մեղադրողին: 
Հարցաքննվում են և վկաները, ու խոսքը տրվում է դատախազին, — սկսվում է կողմերի վիճաբանությունը:

— Քաղաքացի՛ դատավորներ, — բեմական դիրք տալով իր կեցվածքին և կեղծ հռետորական շեշտ ձայնին — սկսում է դատախազը. — Ի՞նչ գործ ենք մենք քննում...
Եվ կես ժամից ավելի տևող մի ճառով, չնայած դահլիճի աղմուկին ու հաճախակի ընդհատումներին, նախաքըննության թղթերից ու վկաների ցուցմունքներից մեջբերումներ անելով, վերամբարձ տոնով ու նախադասություններով դատախազը փորձում է ապացուցել, որ մեղադրյալները պարբերաբար գողացել են ընդհանուր կաթսայից ընդհանուրի մթերքը և.. փլավ կերել: 
Ծայր աստիճանի ծիծաղելի, զավեշտական տպավորություն էին թողնում Ուղղիչ Տան ընկերական դատարանի այդ հռչակավոր դատախազի նախադասությունները իրենց ձևի ու բովանդակության զավեշտական անհամապատասխանությամբ: 
Բարձր, վերամբարձ, հռետորական «կեղծ–կլասիկա ոճ և.. 1/2 ֆ. յուղ, 5 հատ կարտոֆիլ, փլավ... 
Պետք է սակայն ասել, որ այդ ոճն ընդհանուր էր, հատուկ բոլորին թե դատախազին, թե հասարակական մեղադրողին, թե պաշտպաններին: 
Նույնիսկ մանտյոր-պաշտպանը, որ բոլորովին չէր տիրապետում գրական բարբառին — նա էլ էր աշխատում «իսկական» պաշտպանի պես խոսել, — մի բան, որ նրանց հասկացողության մեջ զուգորդվում էր հռետորական անբնական ոճի և «գրաբար» բառերի հետ: 
Այս տեսակետից կատարյալ երեխաներ էին կալանավորները: 
Հարկավոր էր տեսնել, թե ի՛նչ կատաղի ճակատամարտի էին փոխվում կողմերի ռեպլիկները միանգամայն պարզ ու անվիճելի բաների շուրջը, որպեսզի միան գամայն պարզ լիներ, որ դատախազների ու պաշտպանների քղանցք հագած կալանավորները ավելի շուտ ձևով, արվեստով էին տարված, քան քննվող գործի բովանդակությամբ: 
Կարծես երեխաներ էին, որ մեծերի դեր էին խաղում և ամեն ջանք գործ դնում, որպեսզի «իսկական» երևան: 
Եվ սա պատճառում էր նրանց ամենախորը բավականություն... 
Դատախազի ճառի ընթացքում զայրույթից եռում էր Մարությանը. վեր էր կենում, նստում, բռունցքով խփում էր կրծքին, ընդհատում, կալանավորներից օգնություն հայցում աղերսական հայացքներով: 
Իսկ երբ դատախազը, ապացուցված համարելով մեղադրանքը՝ անցավ պատժի չափին և պահանջեց չորսին էլ հեռացնել խոհանոցից և մի ամսով ղրկել աշխատանքային օրերից — Մարությանի կատաղությունն իր գագաթնակետին հասավ:

— Ե՛ս ընձի կգյուլլեմ, — բացականչեց նա վեր թռչելով տեղից. — է՛ն աստված՝ փորումորս կտամ դանակով կփրթեմ...
Դահլիճը կրկին թնդաց ծիծաղից ու բացականչություններից: 
Զվարթ համակրանք արտահայտելով դեպի մեղադրյալը՝ կալանավոր հանդիսականները հեգնեցին ու խոցեցին դատախազին: 
Երբ զանգի և ձեռքերով սեղանին խփելու օգնությամբ վերջապես խաղաղություն հաստատեց դահլիճում նախագահը, խոսքը տրվեց հասարակական մեղադրողին:

Այստեղ արդեն հարկավոր է ասել, որ ինչպես մեղադրյալների հարցաքննությունից, այնպես էլ մանավանդ վկաների ցուցմունքներից միանգամայն պարզ էր, որ մեղադրյալները հանցավոր են: 
Մի շարք փաստեր կային ապացուցող, որ նրանք բավականին ժամանակ օգտվել են ընդհանուր կաթսայից: 
Ավելին՝ դատից մի օր առաջ կամերաներում և միջանցքներում, ինչպես նաև կուլտբաժնում ու գրասենյակում կալանավորները բողոքում էին նրանց դեմ և պահանջում անմիջապես հանել նրանց խոհանոցից: 
Մի քանիսը նույնիսկ գրավոր բողոք էին ներկայացրել Ուղղիչ Տան վարչությանը, որը և գործն ուղղել էր ընկերական դատարանին: 
Այս բոլորը հայտնի էր ինձ արդեն, ուստի ինձ համար միանգամայն անսպասելի էր, առաջին պահուն համարյա անհասկանալի՝ կալանավորների վերաբերմունքը դեպի դատախազի մեղադրական ճառը: 
Բայց ես շուտով գլխի ընկա, որ կալանավորների բացասական, թշնամական վերաբերմունքում դեպի դատախազը՝ էապես խոսում էր այն ընդանուր ատելությունը, որ ունեին նրանք ընդհանրապես դեպի դատախազները: 
Ընկերական դատարանի դատախազը դատախազ էր նրանց աչքին անկախ այն գործից, որի առթիվ նա հանդես էր եկել: 
Իսկ նրա հանդեպ կեցած մեղադրյալը այդ պահուն մեղադրյալ էր սոսկ, ճիշտ այնպես, ինչպես եղել են իրենք «իսկական» դատարանում: 
Ինչպես ներկայացման ժամանակ գեներալի դերը խաղացող կալանավորը նրանց աչքին իսկական, կոնկրետ գեներալ էր, որի գլխին իրենք էլ հաճույքով կխփեին — այնպես էլ ընկերական դատարանի դատախազը տվյալ դեպքում ընդհանրապես դատախազ էր, ուրիշ ոչինչ: 
Սա դեռ հասկանալի էր և նրանց տեսակետից բացատրելի: 
Սակայն ինձ ուղղակի ապշեցրեց կալանավորների նույնպիսի վերաբերմունքը նաև դեպի հասարակական մեղադրողը: 
Թվում էր, թե այն բոլոր դիմումներից ու բողոքներից հետո, որ նրանք հայտնում էին մեղադրյալների հասցեին մինչև դատը, Ուղղիչ Տան վարչությանը տված բողոքից հետո, վերջապես ի նկատի ունենալով, որ նրանք դիպել էին իրենց անմիջական, նյութական, կենսական շահերին, — այս ամենից հետո թվում էր, թե նրանք համերաշխ պետք է լինեն գոնե հասարակական մեղադրողին, որ իրենց իսկ շահերից էր խոսում, իրե՛նց իսկ անունից: 
Սակայն այդպես չեղավ: 
Երբ մոտ 15 րոպե տևող իր ճառով հասարակական մեղադրողն ապացուցեց մեղադըրյալների անհանդուրժելի հանցանքն ընկերական կոլեկտիվի հանդեպ և պահանջեց խիստ պատիժ — դահլիճը սառը մնաց և ոչ մի բանով հայտ չբերեց իր համերաշխությունը: 
Ճիշտ է, սրա խոսելու ժամանակ տեղի չունեցավ ոչ մի անպատեհություն, բայց երբ նա վերջացրեց իր խոսքը՝ պատասխանը լռությունն էր, սառը, զուսպ, անտարբեր լռությունը:

Այնինչ դրանից հետո երբ խոսեցին պաշտպանները՝ նրանց յուրաքանչյուրի ճառը ծածկվում էր բուռն ծափահարությամբ: 
Եվ յուրաքանչյուր ծափահարությունը բուռն համակրանքի ցույց էր պաշտպանների ու մեղադրյալների հասցեին — մի կողմից, իսկ մյուս կողմից՝ ցույց թշնամանքի ու ատելության դեպի մեղադրողները:

Եվ այստեղ ես նոր հասկացա, որ կալանավորների համար մի ընդհանուր շահ կա, որ վեր է բոլոր մնացած շահերից: 
Դա — եթե կարելի է այսպես ասել–ազատության, մեղավորանքից ազատ լինելու խնդիրն է: 
Կալանավորը երբեք չի մոռանում, որ ինքը կալանավոր է, այսինքն ազատազուրկ, երբ էլ լինի, ինչ պարագաներում էլ լինի՝ նա միշտ զգում է, որ ինքը նախ կալանավոր է և ապա — մարդ, գյուղացի, բանվոր, ինտելիգենտ: 
Սա — միակ հանգամանքն է և սրա հետ կապված շահը միակ շահը, որ ընդհանուր է բոլոր կալանավորներին, կապում է նրանց իրար և նրանց սոցիալապես խայտաբղետ բազմությունը այս հողի վրա դարձնում կոլեկտիվ: 
Այս հանգամանքից դուրս նրանք իրար հետ ոչ մի ընդհանուր կապ չունեցող մարդկանց բազմություն են, սովորական մարդկային բազմություն, որի մեջ շերտավորումը գնում է ընդհանուր օրենքներով ըստ սոցիալական խմբերի, ինչպես դրսի աշխարհում:

«Մի՞թե սրանք ոչ մի հանրային, կոլեկտիվ շահ չե՞ն կարող գիտակցել, միթե անհնարի՞ն է սրանց մեջ հանրային կյա՛նքը» — սկզբի պահին շվարած մտածում էի ես, երբ տեսա նրանց վերաբերմունքը դեպի հասարակական մեղադրողը: 
Սակայն ես անտես էի առնում այն հիմնական հանգամանքը, որի հանդեպ նսեմանում էին բոլոր մնացած խնդիրները: 
Մանավանդ որ, ինչպես ես շուտով նկատեցի, նրանց բացասական, թշնամական, լավագույն դեպքում անտարբեր վերաբերմունքը դեպի հասարակական մեղադրողը ո՛չ թե վերաբերում էր նրա ասածներին ըստ էության, այլ անձամբ նրան, իբրև մեղադրողի, իբրև մեղադրող, դատապարտող կողմի: 
Այս բանում ես միանգամայն համոզվեցի, երբ կողմերի վիճաբանությունից հետո դատարանը գնաց խորհրդակցության և վերադառնալով կարդաց դատավճիռը: 
Դատարանը որոշել էր չորսին էլ հանել խոհանոցից և անունները գրել սև տախտակի վրա:

Բոլորը գոհ էին: 
Եվ երբ, փոխարինողներ չլինելու պատճառով, նրանք մի քանի օր ևս շարունակեցին մնալ խոհանոցում բոլորը պահանջում էին, որ որոշումը ի կատար ածվի, և պահանջում էին ո՛չ թե ընկերական դատարանից, այլ Ուղղիչ Տան վարչությունից:

Չէին սիրում կալանավորները ընկերական դատարանը, ամեն կերպ խուսափում էին նրանից: 
Եվ շատ գոհ էին լինում, երբ նրանց որևէ հանցանքը քննում ու որակման էր ենթարկում ոչ թե ընկերական դատարանը, այլ — վարչությունը: 
Թերևս այս բանում որոշ դեր էր խաղում և այն, որ վարչության առաջ «խայտառակվելը» հանրային հանգամանք չէր համարվում, այնինչ ընկերական դատարանին ներկայանալը հանրային խայտառակություն էր, որից ամեն կերպ խուսափում էին կալանավորները...



 --------------------------------------- 


XI. Թե ինչպես շինվեցին նոր արհեստանոցները. խոսվում է նաև սիրո, եռանդի ու ամոթանքի մասին
Նոր արհեստանոցների կառուցումն սկսվեց նրանով, որ մյուս առավոտ Բենժամենի հավաքած բանվորներն սկսեին մի կողմից փորել արհեստանոցների հիքը, մյուսները այդ հողից աղյուսներ պատրաստել: 
Երբ ես առավուսյան ժամը յոթին դուրս եկա բակ՝ աշխատանքը եռում էր արդեն:

— Է՛ս է սկսեցինք, — ուրախացած ցույց տվեց Ուղղիչ. Տան պետը, որ կանգնած նայում էր աշխատանքներին. — քանի օրերը լավ են միջի պատերի համար աղյուսներ պատրաստեք, հետո հեշտ է: 
Դե, տղերք ջան, ձե՛զ տեսնեմ, որ վերջացրինք քեֆ ենք անելու...
Հետո կրկին դառնալով ինձ՝ բացատրեց.
— Սայլերն ուղարկեցի մատերիալի. վաղը մյուս օրը կսկսենք շարել պատերը... 
Քարի-բանի համար փող կա, ինչ մնում է փայտին ու թիթեղին՝ մի տեղից խոստացել են, հույս ունեմ կստանանք...
Հարկավոր է հենց այս գլխից ասել, որ այդ նոր արհեստանոցների կառուցումն սկսվեց համարյա թե ոչնչով և գլուխ եկավ բացառապես պետի եռանդի շնորհիվ: 
Եռանդի ու ամեն ինչ խորտակող կամքի մի ամբողջ էպուղե էր այդ արհեստանոցների կառուցումը, աշխատանքային մի դյուցազներգություն, որին հավասարապես մասնակցում էին թե Ուղղիչ Տան վարչությունը, թե՛ կալանավորները: 
Դրսի աշխարհում, իհարկե, առանձին մի բան չէր նման մի պարզ շենքի կառուցումը, բայց Ուղղիչ Տան պայմաններում դա հերոսություն էր, համարյա մեծագործություն, որ բավականությամբ էր լցնում բոլոր կալանավորների սիրտը: 
Ճիշտն ասած երբ ես առաջին անգամ տեսա այն մի տասը կալանավորին, որ Նաիրյան դանդաղկոտությամբ, առանց սիստեմի ու ռիթմի, փորում էին հողը, ու մյուսներին, որ այդ հողը ցեխ շինած կոխոտում էին բոբիկ ոտներով, որպեսզի աղյուսներ պատրաստեն — ես չհավատացի, որ այդ գործը կարող է գլուխ գալ երբևէ:

Հայտնեցի կասկածս պետին, և նա հեգնական, վերից վար չափող ժպիտը դեմքին պատասխանեց.
— Կգա: 
Էն էլ ո՛նց. երկու ամսից պատերն ու տանիքը պատրաստ կլինեն:

Այդ աշխատանքների ընթացքում իմ ուշադրությունը գրավեց հետևյալ հանգամանքը: 
— Շենքի կառուցմանը մասնակցող կալանավորների մեջ չկար և ո՛չ մի մասնագետ եթե չհաշվենք հյուսներին, որ շինեցին դռներն ու պատուհանները և տեխնիկ Նիկոլաևին, որ միայն հատակագիծն էր քաշել ու քաշվել մի կողմ: 
Մնացած աշխատավորները տարբեր արհեստների տեր կալանավորներ էին շատերը ռեցիդիվիստ գողեր, սակայն բոլորն էլ շատ շուտ ընտելացան աշխատանքին և հայտ բերեցին բավականին հնարագիտություն: 
Երբ ցեխը պատրաստվեց երևան եկան փայտյա աղյուսային կաղապարներ, որոնց մեջ սկսեցին լցնել ցեխը: 
Պատրաստողները ռեցիդիվիստներն էին՝ Խուժան Խաչոն, Վալոն, Աշոտը, Հյուսեինը, դրանցից որևէ մեկը դրսում դժվար թե զբաղված լիներ որևէ աշխատանքով:

Բայց դրանց բոլորի շարքում ամենից զարմանալին էլի նույն Համոն էր — այդ զարմանալի Համոն: 
Հենց որ երկրորդ օրը փորեցին վերջացրին հիմքի տեղը՝ նա ասպարեզ եկավ որմնադիրի գործիքներով և սկսեց շարել հիմքը: 
Տեխնիկ Նիկոլաևն ասում էր, որ դրանից լավ դժվար թե շարի որևէ որակյալ վարպետ: 
Իսկ երբ, երկու ամիս անց, պատերն ու կտուրը պատրաստ էին՝ Համոն և իր ընկերը, Օսը, սկսեցին թիթեղել կտուրը: 
Դա արդեն նրանց մասնագիտությունն էր, որին նրանք տիրապետում էին ամենայն հմտությամբ: 
Յուրաքանչյուր առավոտ ժամը յոթից սկսվում էր աշխատանքը, և հիվանդանոցի բակը լցվում էր աշխուժով ու եռանդով: 
Գուցե այդ աշխատանքն ինձ առանձնապես հմայիչ էր թվում այն պարզ պատճառով, որ տեղի էր ունենում փակված մի վայրում, ուր մարդ այսպես թե այնպես իրեն «կես մարդ» է զգում առանձնացված դրսի Լայն աշխարհից, կարծես հակադրված այդ աշխարհին, որպես անհավասար պլեբե: 
Հարկավոր է կալանավոր լինել հասկանալու համար այս զգացմունքը: 
Արդեն այն վայրկյանին, երբ մարդ ձերբակալվում է իրեն հակադրված է զգում բոլոր ազատ մարդկանց, որպես պլեբե՝ պատրիցիների... 
Ապա այդ աշխատանքը տեղի էր ունենում մի վայրում, որի հետ մանկուց կապված են մեր մտքում բոլորովին այլ պատկերացումներ: 
Ես շատ էի կարդացել գրքերում, որ նախկին բանտերում աշխատանքը տաժանելի մի բան է եղել բանտարկյալների համար: 
Այս մասին առանձնապես շեշտել է Դոստոևսկին իր հռչակավոր գրքում: 
Սակայն խնդիրն այն է, որ նախկին բանտերում ու աքսորավայրերում աշխատանքը եղել է պարտադիր ու ծանր, հաճախ հոգնեցնող ու անիմաստ, այնինչ մեր Ուղղիչ Տանը դա սովորական մարդկային աշխատանք էր, որի համար ոչ միայն վարձատրվում էին կալանավորները, այլև նրանց յուրաքանչյուր օրը օր և կես էին հաշվում — մի բան, որ կալանավորի համար վեր է ամեն վարձատրությունից: 
Այսպես թե այնպես չափազանց հաճելի էր յուրաքանչյուր օր տեսնել դրսի աշխարհից առանձնացված այդ մարդկանց Ողղիչ Տան բակում աշխատելիս: 
Աշխատանքով տարված նրանք մոռանում էին իրենց մեկուսացած դրությունը և դառնում զվարթ ու սիրալիր: 
Առանձնապես զվարթ մարդիկ էին հյուսները, սպիտակ, չոր փայտի տաշեղներում կորած աշխատանքի ընթացքում ձեռ էին առնում իրար, սրամիտ անեկդոտներ պատմում կալանավորուհիների մասին, առանձնապես հեգնում Անուշին ու Մարգարիտին...
Դրանց մեջ կար մի երիտասարդ շնողցի, գյուղական իգիթի ռոմանտիկ արտաքինով, տղամարդու կեցվածք ուներ և երազողի աչքեր: 
Անունը դրել էի Իգիթ, միշտ մոտենում էի ու Հետը զրուցում գյուղի տղաների ու աղջիկների, զանազան Հերոսական ու ռոմանտիկ նյութերի մասին: 
Զվարթ տղա էր. չնայած թախծոտ աչքերին՝ միշտ սրախոսություններ էր անում և պատմում գյուղական առակներ: 
Մի օր էլ ես նկատեցի, որ նա կորցրել է իր զվարթությունը, լրջացել ու տխրել: 
Գլուխը սովորականից ավելի էր խոնարհել տաշած տախտակի վրա, հայացքը ծածկում էր ինձանից: 
Կարծեցի տխուր լուրեր է ստացել ընտանիքից, հարցուփորձ արի բան չպատասխանեց: 
Ձեռնթափ հեռացա Իգիթից և արդեն խաչ էի դրել մեր բարեկամության վրա, երբ հանկարծ, միանգամայն պատահական կերպով, Իգիթի գաղտնիքր բացվեց, և մենք կրկին դարձանք զվարթ բարեկամներ...
Այդ ժամանակ Ուղղիչ Տուն էին բերել 18 տարեկան մի աղջիկ, որ ձերբակալվել էր գողության համար, սակայն ասում էին, որ փոքր քրոջն էլ է խեղդել, թեկուզ ըստ գործի այդ բանում նա չէր մեղադրվում: 
Թուխ դեմքով, բարակ բարձրահասակ մի աղջիկ էր նա, այդ Մանիշակը, կատվի աչքեր ուներ ու նուրբ, մանկական իրան: 
Բոլոր ռեցիդիվիստներն անմիջապես սիրահարվեցին վրան և վազ չէին գալիս նրանից իրենց բավականին գռեհիկ հաճոյախոսություններով: 
Սակայն չար, աչքաբաց, չնայած տարիքին՝ արդեն «տեսարաններ տեսած» աղջիկ էր Մանիշակը և հեշտ չէր նրան գրավելը, նույնիսկ եթե ի նկատի չունենանք Ուղղիչ Տան անհարմար պայմանները: 
Կանայք ապրում էին, ինչպես գիտենք, գրասենյակի վերևը գտնվող կամերաներում, որոնք միանգամայն առանձնացված էին քրեական կորպուսից: 
Միակ տեղը, ուր կանայք կարող էին հանդիպել կալանավորներին գրասենյակի միջանցքն էր: 
Եվ ահա մի կիրակի երեկո, Ժամը մոտավորապես յոթին, ես տեսա Իգիթին կանգնած այդ միջանցքում, այն դռան մոտ, որը տանում էր դեպի վեր կանանց կամերաները: 
Երեսը սափրել էր ու բեխերը ոլորել, ինչպես իսկական գյուղական մի իգիթ: 
Երբ ինձ տեսավ՝ մտավ դռան հետևը, ես էլ չնկատելու տվի: 
Իսկույն մտքովս անցավ Մանիշակը... 
Եվ երբ, քիչ անց ես մտա այդ դռնով, որ իբր բարձրանամ վերև՝ տեսա Իգիթին ու Մանիշակին քնքշորեն իրար փաթաթված, ինչպես գյուղական սիրահարներ...
— Ա՛յ տղա, բա խի՞ էիր տխրել, — հարցրի ես Իգիթին երկրորդ օրը, երբ նա աշխատում էր բակում դռներ էր շինում նոր արհեստանոցների համար:

Իգիթը ժպտալով նայեց երեսիս, աչքերը տրորեց և ասաց.
— Ե՛ս էդ հյուսեինի...
Ուրիշ ոչինչ: 
Սակայն ես անմիջապես հասկացա, որ պարտված է արդեն Հյուսեինը, այն երիտասարդ ռեցիդիվիստը, որը ևս Մանիշակի ինքնագոհ ասպետներից էր և սկզբներում կարծես սկսում էր գրավել Ուղղիչ Տան այդ գեղեցիկ Դուլցինեայի սիրտը...
Սակայն հարկավոր է ասել, որ Ուղղիչ Տան պայմաններում դժվար թե սիրային արկածը համբույրից դենն անցներ, — բայց ի՞նչ քիչ բան էր այդ փակված աշխարհում Մանիշակի նման մի չքնաղ Դուլցինեայի թեկուզև ամենաթեթև համբույրը...
Իգիթի ու Մանիշակի այս ռոմանտիկ պատմությունը չգիտեմ ինչու իմ հիշողության մեջ կապված է մնացել նոր արհեստանոցների կառուցման պատմության հետ, թեկուզ դրանց մեջ եղած միակ առնչությունն այն էր, որ Իգիթը հյուսն էր և աշխատում էր արհեստանոցների վրա: 
Բայց ինչքան ես հիշում եմ այդ նոր արհեստանոցները, հիվանդանոցի բակը ծածկված փայտի տաշեղներով — անմիջապես աչքիս առաջ են գալիս Իգիթն ու Մանիշակը իրիկվա կիսախավարում քնքշորեն իրար փաթաթված, ինչպես գյուղական սիրահարներ... 
Երեք ամիս հետո, երբ արհեստանոցները կառուցվեցին — Մանիշակն էլ ազատվեց ու գնաց, և այսպիսով վերջացավ Իգիթի ռոմանտիկ պատմությունը:

Յուրաքանչյուր առավոտ, ժամը ուղիղ 9-ին, գալիս էր աշխատանքները տեսնելու Ուղղիչ Տան պետը, և բոլորի սիրտը լցնում եռանդով ու լավատեսությամբ:

Դե, տղե՛րք ջան. քիչ մնաց, է՛ս և պատերը վերջացրինք երկուշաբթի օրվանից սկսելու ենք տանիքը...
Այնինչ դեռ պատերը նոր էին սկսել շարել և դժվար էր հավատալ, որ նրանք երբևիցե կբարձրանան այնքան, որ հնարավոր լինի «սկսելու տանիքը»:

Մենք, անգործ կալանավորներս, հաճախ մոտենում էինք Համոյին ու մյուսներին, որ շարում էին պատը, և ձեռ առնում նրանց.
— Էսպես հույս ունենանք, որ էկող գարունքին էս մի պատը քու բոյին կլինի...
Համոն նայում էր մեզ, թևով քիթը սրբում ու ասում.
— Ձեր օգնությամբ կշինենք... էկող գարունքին չեղավ՝ էն մեկել գարունքին ձեր բոյին կլի...
Ու զվարթ շարունակում էր աշխատանքը. կոտրում էր քարերը, դարսում, հավասարեցնում ու թոկով չափում ուղղությունը:

Վալոն, Խուժան-Խաչոն և մյուսները երբ վերջացրին աղյուսները սկսեցին քարերը տաշել: 
Կամ երբ դրսից բերում էին մատերիալը սայլերից տեղափոխում էին շենքի մոտերքը, զատում, դարսում:

Երկու շաբաթ հետո պատերն արդեն այնքան էին բարձրացել, որ այլևս կանգնած անհնարին էր դասել: 
Եվ ահա, մի առավոտ երբ բարձրացա տեսնեմ պատի երկայնքով իրարից հինգ քայլ հեռավորությամբ փոսեր են փորում և կանգնեցնում բարձր գերաններ: 
Հետո դրանց վրա տախտակներ խփեցին, որոնց մեխեցին, հորիզոնական դիրքով, ուրիշ տախտակներ — ու բարձրացան վրան պատը շարունակելու: 
Մենք ևս բարձրացանք այդ տախտակների վրա, բայց ոչ թե աշխատելու, այլ դրանց վրայից դրսի աշխարհին նայելու — թեկուզ այդ «աշխարհը» միմիայն դիմացի զորանոցներն էին, դրանց պատերն ու պատուհանները... 
Եվ դա մեզ, կալանավորներիս, մեծ հաճույք էր պատճառում... 
Իսկ երկու շաբաթ անց խփեցին գերանների վրա և երկրորդ հարկի տախտակները — ու այս անգամ այդ տախտակների վրայից մենք արդեն տեսնում էինք ոչ միայն զորանոցների պատերն ու պատուհանները, այլև հեռուն: 
Դա արդեն կատարյալ հաճույք էր, համարյա ազատություն...
Արդեն կեսից ավելի բարձրացել էին պատերը, երբ հանկարծ սկսեցին աշնանային անձրևները, և մի քանի օրով աշխատանքը դադարեց: 
Համոն ու մյուսներն այդ օրերին մռայլ շրջում էին քրեական կորպուսի միջանցքներում և շուտ-շուտ բակ վազում տեսնելու համար, թե երբ է փոխվելու եղանակը... 
Կարծես որբացել էր Համոն և վախենում էր, որ մեր չար մարգարեությունը կատարվի, ու գործը մնա «էկող գարունքին»: 
Բայց շուտով եղանակները լավացան, և նրանք անցան աշխատանքի:

Նոր արհեստանոցների համար, իբր չորրորդ պատ պիտի ծառայեր Ուղղիչ Տան պարիսպը, որի վերևի մասը սակայն մի փոքր ծուռն էր, և միտք առաջացավ այն քանդելու և նորից դարսելու: 
Եվ ահա մի առավոտ, երբ դուրս եկա հիվանդանոցից, տեսա, որ պարիսպն սկսել են քանդել: 
Մինչև կեսօր նա արդեն հարկ եղած չափով քանդած էր, ու աշխատող կալանավորները, ինչպես և Բենժամենը, կանգնած էին փողոցում ու հաղթական ինձ էին նայում, որպես ազատվածներ... 
Ես ևս շտապեցի անցնել այնտեղ, և քանդած պարսպի այն կողմը կանգնած՝ մենք նայում էինք քաղաքին, որ հեռավոր Դամասկոսի նման մեզ գրավիչ էր թվում և մեր սիրտը լցնում կարոտով ու տխրությամբ...
— Դե՛, դե՛, նե՛րս գնացեք, — կարգադրեց հսկիչը, և մենք մեծ դժգոհությամբ անցանք այն միակ քայլը, որ մեզ բաժանում էր դրսի լայնարձակ աշխարհից:

Երկու օր անց արդեն շարված էր պարիսպը, և Բենժամենը նրա վրա կանգնած՝ կարգադրություններ էր անում բանվորներին և մեկ-մեկ հայացքը հառում հեռուն դեպի դյութական Երևանը:

Կրկին սկսվեցին անձրևները, և աշխատանքները կրկին դադարեցին: 
Սա արդեն կատարյալ կատաստրոֆ էր, որովհետև շուտով սկսվելու էին ցրտերը: 
Եթե անձրևները մի քիչ երկար տևեին՝ ճիշտ որ գործը «էկող գարունքին» էր մնալու, — մի բան, որ անհանգստություն էր պատճառում ոչ այնքան Համոյին ու մյուսներին, որքան Ուղղիչ Տան պետին: 
Գրազի նման մի բան էր դարձել նաև նրա համար այս նոր արհեստանոցների կառուցումը, որովհետև այն թերահավատ վերաբերմունքը, որ ունեին մեզանից շատերը, ինչպես երևում էր բաժանում էին և մարդիկ, որոնք մի քիչ ավելի բարձր էին գտնվում թե՛ մեզնից և թե նրանից՝ պետից: 
Ինչպես կարելի էր նկատել կային և նյութական կարգի դժվարություններ և այնքան էլ հեշտությամբ չէին տրվում նրան հարկ եղած միջոցները: 
Շատ բան իր ռիսկից ու ձեռներեցությունից էր կախված, և պատահական անհաջողությունը կարող էր վերագրվել նրա անփութությանը և չմտածված ընթացքին: 
Բացի այս նա մտահոգված էր նրանով, որ ձմռան սկզբից արհեստանոցները տեղափոխի նոր շենքը և անցնի դրանց մեքենայացման-մի բան որ մեծ հնարավորություն պիտի բանար ամբողջ Ուղղիչ Տունը հետըզհետե աշխատանքային գաղութի վերածելու... 
Սա նրա երազն էր արդեն, որն իրականացնելու համար նա չէր խնայում ո՛չ մի ջանք ու եռանդ:

Երբ կրկին լավացան եղանակները և բանվորները կրկին անցան աշխատանքի՝ Ուղղիչ Տան պետի ուրախությունը հասավ իր գագաթնակետին: 
Եվ որովհետև իր հոգեբանությամբ անմիջական մարդ էր՝ իր այդ ուրախությունը նա արտահայտեց այսպես.
— Դե՛, տղե՛ք ջան, էս ա՝ վերջացրինք…Հենց որ վերջացրինք՝ լուսանկարիչ եմ կանչելու՝ մեզ նկարի... 
Համո՛, քեզ հենց էդպես ցեխոտ երեսով` էդ մեդալը դոշիտ:

«Մեդալը: 
Նույն ցեխն էր, գաջախառն սպիտակ ցեխը, որ շքանշանի նման զարդարել էր Համոյի սատինե սև բլուզը:

Հետաքրքիր մարդ էր նա, Ուղղիչ Տան պետը, և՛ իբրև բնավորություն: 
Ամուսնացած էր և ուներ երեխաներ, որոնց սիրում էր չափազանց: 
Երբեմն բերում էր Ուղղիչ տուն և ծանոթացնում մեզ հետ, Երբեմն, հանկարծ, գործի ամենատաք պահերին, կամ երեկոները, երբ գալիս էր իր առանձնասենյակում պարապելու (նա բանֆակ էր հաճախում) կվերցներ հեռախոսի փողը և կզանգահարեր տուն.
— Վարդո՛ւշ, երեխաները քնա՞ծ են...չէ՞, կանչիր մի հեռախոսի մոտ... 
Դո՞ւ ես, Սպարտա՛կ...
Ու դեմքը կփայլեր ուրախությունից. Մի երկու բան կհարցներ, կասեր.
— Դե՛, բավական է, գնա քնի՛, Չէ՛, ես էսօր ուշ կգամ,-	ու կկախեր հեռախոսի փողը, կարծես թարմացած՝ կշարունակեր աշխատանքը:

Երկու ամիս անց, երբ արդեն համարյա պատրաստ էին արհեստանոցները՝ նա բերեց իր երեխաներին, բարձրացրեց նոր արհեստանոցների կտուրը, տարավ ներս, ցույց տվեց ամբողջը և հաճույքից, բավականությունից փայլող դեմքով ասաց իր երեխաներին.
— Բաս, շինեցի՛նք:

Եվ ապա, ցույց տալով ինձ.
— Իսկ էս քեռին չէր հավատում...
Եթե երեխաները լավ դիտել իմանային պիտի տեսնեին, որ իմ պատասխան ժպիտի մեջ ակնածանք կա դեպի իրենց հայրիկը, դեպի այդ երկդասյան կրթությամբ բանվոր-վարչագետը — և, իմ թերահավատության համար մի փոքր ամոթանք...
XII. «Նիկալայի պադվալները», ժանգոտած շղթաները, թուրքական թատերախումբը, Գաճաճը, Ռահիմը, Միսաքը, Լյուբան և Բաղդասարի փախուստը
— Երթանք Նիկալայի պադվալները տեսնենք, հրեն բաց են արել, որ միջին փետ ածեն, — ասաց ինձ մի անգամ Բենժամենը, երբ ես դուրս եկա բակ կուլտբաժինը գնալու:

Դրանից մի օր առաջ, երբ մենք շրջում էինք քրեական կորպուսի բակում նա ինձ ցույց էր տվել կորպուսի աջ անկյունից դեպի վեր բարձրացող ծխնելույզը և խորհրդավոր հարցրել.
— Գիդա՞ս դա հինչ ա:

— Երևի ծխնելույզ:

— Չէ մի պոզեր... 
Դա Նիկալայի պադվալների օդանցքն ա: 
Դա շինված ա, որ պադվալներն օդ գնա՝ ընտեղ ածած բանտարկյալները չխեղդվեն:

Եվ ապա, ցույց տալով այդ օդանցքից մոտ քսան քայլ այս կողմը՝ կորպուսի ներքևի պատը — բացատրել էր.
— Այ, տեսնո՞ւմ ես էս տեղը, սրա տակին մին նեղ միջանցք կա, ոնց որ կանալը: 
Ընտեղ են քցելիս ըլել բանտարկյալներին, դրանք էլ սողալով գալիս են ըլել պառկել էս օդանցքի տակ, որ օդի պակասությունից խեղդվեն ոչ: 
Էս անցքից օդը գնում և լցվում էտ միջանցքը: 
Ես մտած տեսած կամ...
Երևանի Ուղղիչ Տունը նախկին նահանգական բանտն էր, որքան հայտնի է ինձ հին բանտարկյալների պատմածներից, ցարական ամենադաժան բանտերից մեկն էր եղել:

Այս բանում ես լիովին համոզվեցի, երբ տեսա այսպես կոչված «Նիկալայի պադվալները»:

«Նիկալայի պադվալները» գտնվում են Ուղղիչ Տան ձախ կորպուսի ներքևը և այժմ վերածված են փայտի պահեստի: 
Իջնելով մի քանի աստիճաններ՝ մենք մտանք մի ընդարձակ ներքնահարկ, որ ոչ մի պատուհան չուներ: 
Վառեցինք լուցկին և տեսանք, որ կիսով չափ մեջը փայտ է լցրած. բացել էին, որ մնացած փայտն էլ լցնեն: 
Ես կարծում էի, թե հենց դա է, որ կա, բայց Բենժամենը բռնեց իմ ձեռից և մոտեցրեց դիմացի պատին: 
Կրկին վառեցի լուցկին — և տեսա հռչակավոր «միջանցքը», որի մեջ մարդ կարող էր տեղավորվել միմիայն նստած, իսկ առաջ գնալ՝ չորեքթաթ: 
Միջանցքի դուռը պոկած էր — չկար:

— Մտնենք նայենք, — ասի Բենժամենին:

— Ես մին անգամ մտել եմ — Էլ ցանկություն չունեմ: 
Ինքդ կարող ես մտնել էլ, տեսնել էլ:

Եվ ես մտա: 
Նախապես, իհարկե, տեղեկացա, որ փոսեր չկան — և մթության մեջ մոտ քսան քայլ գնացի չորեքթաթ: 
Վառեցի լուցկին՝ դեռ շարունակվում էր միջանցքը: 
Օդը հեղձուցիչ էր արդեն, սակայն ես մի հինգ քայլ նորից գնացի ու կրկին վառեցի լուցկին: 
Դեռ ծայրը չէր երևում: 
Շնչել արդեն դժվար էր. խոնավ, հեղձուցիչ օդը քերում էր աչքերս, ուստի ես բարվոք համարեցի վերադառնալ: 
Սակայն, համենայն դեպս, խղճի հանգստության համար, մի երկու քայլ ևս առաջ գնացի և այն է ուզում էի վերադառնալ, երբ ձեռքըս դիպավ երկաթի, խոնավ երկաթի: 
Վառեցի լուցկին, որ համարյա թե չէր լուսավորում օդի պակասության շնորհիվ — և աղոտ լույսի ներքո տեսա... մի զույգ ժանգոտած շղթաներ: 
Բանտային ձեռքի շղթաներ կոտրած կողպեքներով: 
Վերցրի շղթաները, շուռ եկա և վերադարձա: 
Հեռվում քարայրի մուտքի նման երևում էր միջանցքի մուտքը: 
Շարժվեցի դեպի այն նույն անմխիթար ձևով — շարժվելու մի ձև, որ բացի ծայր աստիճանի անհարմար լինելը նսեմացնում է մարդուս իր սեփական աչքին, իջեցնում անասունի աստիճանի:

Երբ ես դուրս եկա և մոտեցա Բենժամենին, որ կանգնած դռան մոտ ինձ էր սպասում մենք երկար-երկար նայեցինք միջանցքից հանված շղթաներին և երկար ժամանակ ո՛չ ես էի խոսում, ո՛չ նա:

— Նայես հո՞ւմ կռներին է եղել... — ասաց վերջապես Բենժամենը և ձեռքը խփեց շղթաներին: 
— Իմանաս հի՞նքնա կոտրել քցել, թե հետո՞վ են քցել...
Այս հարցին, դժբախտաբար, ո՛չ ես կարող էի պատասխանել, ոչ շղթաները, ուստի նա փոխեց զրույցի ընթացքը:

— Մինչևի պատը հասա՞ր:

— Չհասա:

— Մին քիչ էլ որ գնայիր՝ կհասնեիր: 
Հետով շուռ կգայիր դիպա ձախ էդպես միջանցքը գնում և մինչևի էն խողովակի ներքևը: 
Էն, որ դրսևից քեզ շանց տվի: 
Համ էլ ասում են, թե ընտեղ մին մարդաբոյի կարցերներ կան, էնպես որ մարդ անջաղ կաղնի...
— Ո՞նց թե՝ ասում են: 
Բա ասում էիր ինքդ գնացած կա՞ս:

— Դե ես չասի՛, որ մինչևի վերջը գնացած կամ: 
Ես մինչևի պատն եմ գնացել... 
Բայց հաստատ գնացողներ կան էդպես են ասում:

Մենք վերցրինք «Նիկալայի պադվալներից» հանած ժանգոտած շղթաները և գնացինք կուլտբաժին, ուր մեր արած գյուտը ռեկվիզիտոր Համոյին մեծ հաճույք պատճառեց:

— Էս լա՛վ բան եղավ, — բացականչեց նա ուրախացած, — դերերի ժամանակ մին-մին հարկավոր է գալիս չի ճարվում:

Ու «Նիկալայի պադվալներից» հանած այդ ժանգոտած շղթաները Համոն մտցրեց մեր թատրոնի գույքի ցուցակը իբրև բեմական ռեկվիզիտ:

Թատրոնում այդ ժամանակ ինչ-որ պիես էր փորձում թուրքական խումբը: 
Խաղացողների մեջ աչքի էր ընկնում մի փոքրիկ, համարյա գաճաճ, թուրք կալանավոր: 
Մոտ 30 տարեկան, մանր, պսպղուն աչքերով: 
Ինչպես դեմքը, այնպես էլ ձայնը թողնում էր դեգեներատային, ծայր աստիճանի անհրապույր, հրող տպավորություն:

— Ինչի՞ համար է վճռված, — հարցրի Համոյին:

— Սարումը տղա է բռնաբարել, հետո քարով սպանել, — պատասխանեց Համոն: 
Հենց այդ ժամանակ մեզ մոտեցավ Ռահիմը:

Դա բարձրահասակ, շատ համակրելի դեմքով, մաքուր հագնված մի կալանավոր էր՝ դատապարտված մաքսանենգության համար: 
Հարցրի նույն գաճաճի մասին: 
Ռահիմն ամոթխած հայացքը շուռ տվեց դեպի պատը ու կամացուկ պատասխանեց:

— Ճի՛շտ է:

— Ո՞նց է եղել:

— Դե սարում չոբան է եղել, հետո մի անգամ բռնել է էդ երեխին բռնաբարել: 
Հետո քարով ջնջխել է գլուխը... 
Երեխան էլ թուրք է եղել, — առանձին մի շեշտով, շեշտակի նայելով դեմքիս հարկ համարեց պարզաբանել Ռահիմը, կարծես դրանով ուզում էր թեթևացնել իմ աչքին գաճաճի զարհուրելի հանցանքը:

— Դա նշանակություն չունի, Ռահի՛մ, երեխան թուրք է եղել, թե հայ, — ասացի ես, նույնպես շեշտակի, զննող հայացքով նայելով Ռահիմին: 
Ռահիմն իր ամոթխած հայացքը հեռացրեց իմինից, ու տիրեց ծանր լռություն:

Իսկ այդ ծանր, ճնշող լռության մեջ հնչում էր գաճաճի սուր, ճղճղացող, կեղծ ձայնը: 
— Հետագայում ներկայացման ժամանակ իմացա, որ նա խաղում է մոցիքուլ կնոջ դեր...
Թուրքական խմբի հետ խաղում էր և մի հայ կալանավոր Միսաք անունով: 
Դա գողության համար դատված մոտ 35 տարեկան, կիսագյուղացի մի կալանավոր էր, որ Ուղղիչ Տանը հայտնի էր, իբրև անմրցակից սրախոս: 
Աշխատում էր Ուղղիչ Տան պահեստում, տնտեսական մասում. քաղաքից մթերքներ էր տեղափոխում, մեկ-մեկ էլ վերադառնում էր հարբած: 
Այդ պատճառով քիչ մնաց զրկվեր աշխատանքից, սակայն շուտով կարողացավ զսպել իրեն և կրկին շահել վարչության վստահությունը: 
Չնայած զվարթ բնավորությանը սիրում էր բեմից արտասանել բանաստեղծություններ, բայց անպայման տխուր ու ողբերգական: 
Դերեր էլ երբեք էր վերցնի կոմիկական, սիրում էր հերոսական, կատաղի, ռոմանտիկ-պաթոսային դերեր, ինչպես «նամուսի» հերոսի դերը:

Բացի Միսաքից՝ թուրքական խմբի փորձին մասնակցում էր նաև մի ռուս բարձրահասակ, բարակ կալանավորուհի, որ ձերբակալված էր նույնպես միջնորդության համար և իրեն առանձին էր պահում մնացած կալանավորուհիներից Անուշից, Մարգարիտից, Զանեից, Մանիշակից և այլն: 
«Արիստոկրատ» էր պահում իրեն և որպես դրա բարձրագույն արտահայտություն ծխում էր բարակ գլանակներ և պուդրա էր գործածում: 
Շուտ-շուտ հիվանդանում էր և օրերով պառկում հիվանդանոցում: 
Նրա մասնակցությունը թուրքական ներկայացումին այն էր, որ նա երկրորդ գործողության ընթացքում հարսի անխոս դերը պիտի տաներ և պիտի պարեր «Ուզանդարա» կոչված արևելյան պարը: 
Պարի ժամանակ ներկաներից յուրաքանչյուրը պետք է նրան դեպի ինքը քաշեր, որպեսզի մենակ իր հետ պարի, որից և պիտի առաջանար կոնֆլիկտը և հարսանիքը խանգարվեր: 
Գլխավոր հերոսի դերը կատարում էր Միսաքը և այնպիսի կատաղությամբ էր դեպի ինքը քաշում Լյուբայի թևը, որ վերջինս վերջ ի վերջո բարկացավ, լաց եղավ և հրաժարվեց մասնակցել ներկայացումին: 
Սակայն նրան մի կերպ համոզեցին պայմանով, որ Միսաքը մի փոքր զսպի իր կատաղի ոգևորությունը...
Թուրքական խմբի ռեժիսորն ու վարիչը Սեյիդ-Միրղա անունով մի ծայր աստիճանի խաղաղ երիտասարդ կալանավոր էր, որ միշտ խոսում էր շշուկով: 
Մեղադրվում էր թուրքական հյուպատոսի հետ կապ ունենալու մեջ. սակայն մեղադրանքը չապացուցվեց, և նա շուտով ազատվեց: 
Աշխատում էր խոզանականոցում, միևնույն ժամանակ դասատու էր դպրոցում: 
Ներկայացումների ժամանակ միշտ տանում էր «եվրոպականացած» թուրք բուրժուաների դերեր:

Ծայր աստիճանի լավ էր կազմակերպված թուրքական խումբը և շատ ավելի հաճախ էր ներկայացումներ ունենում, քան հայկականը կամ ռուսականը: 
Խմբի անդամների մեջ կար կատարյալ համերաշխություն և չպատահեց, որ կուլտկոմիսիան քններ խմբում առաջացած որևէ անհամաձայնություն, ինչպես այդ լինում էր հաճախ մյուս խմբերում:

Այդ երեկո Ուղղիչ Տանը պատահեց և ա՛յլ մի դեպք, որ անջնջելի տպավորություն է թողել իմ հիշողության մեջ– գուցե մասամբ այն պատճառով, որ դա տեղի ունեցավ «Նիկալայի պադվալների» իմ վրա թողած ծանր տպավորությունից հետո:

Երեկոյան ժամը մոտավորապես ութին ես գնացի Ուղղիչ Տան գրասենյակը, ուր հավաքված զրույց էին անում կալանավոր ծառայողները: 
Հանկարծ մռայլ ներս մտավ հերթապահ հսկիչը, որ քրեական կորպուսն էր գնացել ստուգումի, և կամացուկ, ինչպես մեռելների մասին են խոսում, ասաց՛
— Բաղդասարը փախել է...
Տիրեց մեռելային լռություն: 
Բոլորն իրար նայեցին:

— Ամեն տեղ նայեցի՞ր, — հարցրեց մեկը:

— Ամեն տեղ նայեցի — չկա: 
Կուլտբաժինը բեմի ներքևը աստիճանների ներքևը, — ո՛չ մի տեղ չկա՜:

Եկան և մյուս հսկիչները ու միասին գնացին՝ որոնումը շարունակելու:

Բաղդասարը, եթե հիշում եք, այն կալանավորն էր, որ Համոյի, Օսի և Դարչոյի հետ միասին սպանել էր մի ծերուկի և կնոջը ու դատապարտվել 10 տարվա կալանքի: 
Հախուռն բնավորություն ուներ և շատ էր նեղվում Ուղղիչ Տանը: 
Հիշում եմ՝ մի օր առաջ, երբ հավաքված զրույց էինք անում հիվանդանոցի բակում, — արևոտ, պարզ օր էր, և մարդու միտքը բնազդաբար ճախրում էր Ուղղիչ Տնից դուրս, — ես հանկարծ պատահմամբ հարցրի Բաղդասարին.
— Որ քեզ հաջողվի այս պատերից անցնել կարո՞ղ ես էնպես փախչել, որ չբռնեն...
— Պա՜հ, — զարմացավ Բաղդասարը. — մի րոպե թող ինձ թող տան ոտս դարբասից դենը դնեմ — հազար մանեթ կտամ ինձ հասնողին...
Ես անմիջապես հիշեցի մեր այս պատահական զրույցը այն պարզ, արևոտ օրը ու Բաղդասարի վառվռուն աչքերը՝ երբ նա ասում էր վերոհիշյալ խոսքերը — և սրտումս լիակատար հաջողություն մաղթեցի Բաղդասարին: 
Բայց հենց այդ վարկյանին ներս մտավ հսկիչներից մեկը և ուրախացած բացականչեց,
— Բաղդասարին գտանք...
— Ո՞րտեղ էր, — հարցրինք միաձայն:

— Մտել էր արհեստանոցները և քանդում էր պատը: 
Երբ բաց արինք դուռը ինքը դեմներս ելավ և ասաց՝ «Հը՛, ի՞նչ կա»: 
Ասես իրավունքով էր ընտեղ մտել, ու մենք իրան խանգարեցինք...
Մենք անմիջապես գնացինք արհեստանոցները, ուր կանգնած էին հսկիչները և Բաղդասարը: 
Մեզ տեսնելով Բաղդասարն ասաց նույնը, ինչ որ ասել էր հսկիչներին.
— Հը՞ ի՞նչ կա...
Աչքերը թույն էին կաթում ու ծայրահեղ ատելություն: 
Ռունգները դողում էին, ինչպես կատաղի վազքից հոգնած նժույգի ռունգներ: 
Բայց հանգիստ էր, մինչև մեկուսացման սենյակը գնալը էլ ո՛չ մի խոսք չասաց:

Պարզվեց հետևյալը: 
Արհեստանոցները փակելուց առաջ պահվել էր հյուսնոցում, նոր շինված պահարաններից մեկում — ու վրան փակել էին դուռը: 
Սպասել էր լավ մթներ ու հետո անցնել աշխատանքի: 
Արհեստանոցի պատուհանները նայում էին փողոց, դրսում պահակ չէր կանգնում, այնպես որ դժվարը դուրս ելնելն էր: 
Դարբնոցից բերել էր մի շարք գործիքներ և սկսել էր փորել աջ պատուհանի ներքևը: 
Պատն աղյուսից էր դարսած. արդեն հանել էր քսանի չափ աղյուսներ: 
Եթե հսկիչները 20 րոպե ևս ուշանային — Բաղդասարը փախած կլիներ...
Բաղդասարին տարան փակեցին վերի մեկուսարաններից մեկում, իսկ ես գնացի կորպուսը դիտելու, թե ինչպես են անդրադառնում կալանավորներն այդ հետաքրքիր դեպքին:

— Անպատճառ մատնած կլեն ինտելիգենտները, — ասում էր մի կալանավոր, կարծեմ Միսաքը, երբ ես մտա ութերորդ կամերան, ուր ապրում էր նաև Բաղդասարը: 
Այդ կամերան իսկական ռեցիդիվիստների կամերայի հռչակ էր վայելում, ուստի ինձ հետաքրքիր էր իմանալ ամենից առաջ հենց այդ կամերայի կարծիքը:

Երբ ես ներս մտա անմիջապես լռեցին, և յուրաքանչյուրը քաշվեց իր տեղր: 
Պիտի ասեմ, որ վաղուց արդեն, Ուղղիչ Տուն մտնելուս հենց առաջին օրից, ես նկատել էի այդ վերապահ, համարյա թշնամական վերաբերմունքը դեպի «ինտելիգենտները»: 
Սակայն անվստահության ու թշնամանքի նման հատու արտահայտության ես առաջին անգամ էի հանդիպում: 
Պարզ էր, որ ի՛նձ էլ չէին վստահում, իբրև «ինտելիգենտի»: 
Հետագայում, կնոջս մահվանից հետո, երբ ես դիտմամբ տեղափոխվեցի հենց այդ ութերորդ կամերան՝ մեր հարաբերությունները, իհարկե, շատ ավելի լավացան, բայց անվստահության որոշ տոկոս մինչև վերջն էլ մնաց և չէր կարող չմնալ, ինչպես ես հասկացա նրանց բավականին մոտիկից ճանաչելուց հետո:

Ինչ գնով էլ ուզում էր լիներ՝ ես որոշեցի զրույց բաց անել Բաղդասարի փախուստի մասին, ուստի, Ասածի տալով ինտելիգենտների մասին արված զրպարտությունը՝ ասացի.
— Քսան րոպե ուշ հասնեին՝ Բաղդասարը փախած կլիներ...
Ասացի անկեղծ ափսոսանքով, բայց ոչ ոք չարձագանքեց: 
Համառեցի, ցանկանալով ինչ գնով էլ լինի՝ կոտրել այդ անվստահության պատը:

— Նայես ի՞նչ կանեն Բաղդասարին:

Այստեղ արդեն չհամբերեց Լազգին ու դառնալով դեպի բոլորը և ոչ թե դեպի ինձ ասաց.
— Բա՛ն էլ չեն կանա անեն: 
Տասը տարուն թյազադան տարի՞ պտի հավելցնեն... 
Համ էլ Լենին ասուկ ա՝ փախչելու խամար կալանավորին պատիժ չկա: 
Կալանավոր կալանավորա, որ փախչի, ադմինիստրացեն կանա թող չթորգա... 
Լենին էսպես ա ասուկ:

Չգիտեմ՝ ասե՞լ է Լենինը նման բան, թե ոչ, սակայն բնորոշ է, որ Լազգին անգամ Լենինի հեղինակությանը դիմեց՝ հռչակելու համար իր կարծիքը, որպես անհերքելի ճշմարտություն:

Բոլորը գոհ, միահամուռ ծիծաղով հավանություն տվին Լազգու խոսքին միանգամայն համաձայն լինելով, որ ուրիշ բան չէր կարող ասած լինել Լենինը կալանավորների մասին:

Իսկ Բաղդասարին, փախուստի փորձ կատարելու համար, հետագայում դատարանը ենթարկեց երկու տարվա ազատազրկման, սակայն, քանի որ առանց այդ էլ նա արդեն ուներ ամբողջ տասը տարի՝ դատարանի այդ որոշումը փաստորեն ուներ միմիայն ձևական նշանակություն:

Այդպես էլ չհաջողվեց Բաղդասարի փախուստը, որ Ուղղիչ Տան անարկած կյանքի միապաղաղ մթնոլորտում նույնպիսի մի ռոմանտիկ արկած էր, ինչպես Իգիթի ու Մանիշակի սիրահարությունը...
XIII. Կալանավորների «Վարի խավը» և նրա վերաբերմունքը դեպի «ինտելիգենտները», Միսաքի հռչակավոր ֆրազը, որպես այդ վերաբերմունքի դասական ֆորմալ և Բաղդասարի փիլիսոփայությունը
Բաղդասարի փախուստի հաջորդ օրը Ուղղիչ Տանը համառ լուրեր էին պտտվում, որ նրա անհաջողությունը հետևանք էր «ինտելիգենտների մատնության»: 
Տալիս էին նույնիսկ որոշ անուններ: 
Իբրև գաղտնիք՝ հաղորդում էին իրար, որ Բաղդասարը սպառնացել է դանակով մատնողի «փորը թափել»: 
Այս շշուկները գլխավորապես գալիս էին վերի կամերաներից, ուր ապրում էին ռեցիդիվիստներն ու խիստ մեկուսացման ենթակա կալանավորները: 
Սակայն մնացած կալանավորների համակրանքը ևս այս հարցում նրանց կողմն էր, — խոսքս, իհարկե, կալանավորների «վարի խավի» մասին է, այսինքն Ուղղիչ Տան բնակչության մասսայի, կալանավորական «գռոշ» մասսայի, որ ապրում էր իր ներքին կալանավորական կյանքով և ուներ իր ուրույն, զուտ-կալանավորական հասարակայնության հասկացողություններն ու բարոյական նորմերը:




 --------------------------------------- 


Շուտով սակայն պարզվեց, որ մատնության մասին խոսք անգամ չի կարող լինել, հուզված մտքերը հանգստացան, սակայն փաստը մնում էր փաստ, և նա չափազանց բնորոշ էր՝ կալանավորների այդ տարբեր խավերի փոխադարձ վերաբերմունքը հասկանալու համար: 
Կալանավորական մասսան առհասարակ հակադրում էր իրեն «ինտելիգենտներին», այսինքն նախկին ծառայողներին, կամ պարզապես նրանց, որոնք լիովին չէին ապրում Ուղղիչ Տան կենցաղով, կալանավորական ներքին, ուրույն կյանքով: 
Վերաբերվում էին նրանց խորը վերապահությամբ և դժվարությամբ էին ընդունում իրենց շրջանը: 
Եվ առիթ չէին փախցնում իրենց այդ վերաբերմունքն արտահայտելու: 
Փաստը կար և նրան հարկավոր էր տալ «գաղափարախոսական ձևակերպում»: 
Եվ այդ ձևակերպումը — մի քիչ, իհարկե, զավեշտական ձևով — հենց նույն այդ օրը իմ ներկայությամբ տվեց կալանավոր Միսաքը, ա՛յն Միսաքը, որ առանց այդ էլ սրախոսի հռչակ էր վայելում Ուղղիչ Տանը: 
Պատահեց այսպես: 
—
Այդ օրը ես գնացել էի թուրքական ներկայացման փորձին, որին, ինչպես գիտենք, մասնակցում էր և Միսաքը, որ լավ տիրապետում էր թուրքերենին: 
Երբ փորձը վերջացավ նրա հետ միասին մենք իջանք քրեական կորպուսի բակը: 
Այդտեղ մեզ դեմ ելավ բարձրահասակ, ինտելիգենտի դեմքով, 35 — 40 տարեկան, մի կալանավոր, որ աշխատում էր բանվորական սեղանում, իբրև գլխավոր հաշվապահ: 
Մինչ այդ էլ ես նկատել էի, որ նրան չեն սիրում կալանավորները, միշտ գանգատվում են նրանից, ատում են նրան, որովհետև նա խիստ վատ էր վարվում նրանց հետ, երբ նրանք գնում էին իրենց հաշիվներն ստանալու: 
Ես գիտեի նաև, որ նա դատապարտված է երեք տարով՝ յուրացման համար:

— Հաշիվներս ե՞րբ ես տալու, — մոտենալով հարցրեց նրան Միսաքը և վերից վար չափեց նրան իր հեգնական հայացքով: 
Հաշվապահն իր հերթին չոր, բարկացկոտ հրեց Միսաքին իր հայացքով և առանց պատասխանելու հեռացավ: 
Միսաքը զարմացած շվարած, բայց միշտ հեգնական ժպիտը դեմքին՝ երկա՜ր-երկա՜ր նայեց նրա հետևից, մինչև նա կմտներ քրեական կորպուսը, — և լուրջ, համոզված տոնով բացականչեց.
— Ափսո՛ս էն իրեք տարուն, որ քեզ են տվե... 
Քեզի պտի իրե՛ք օր տային — հլա էդ էլ մենծ պատիվ էր քեզպեսների համար... 
Ինչքան չեղնի ինտելիգենտ ես...
Ու շուռ գալով դեպի ինձ՝ ցույց տվեց իր երեք մատը, որ նա այդպես դրոշակի նման բռնած պահեց, մինչև մենք հասանք, քրեական կորպուսի դարբասին:

Այո, անհերքելի՜ փաստ էր, որ կալանավորական մասսան, որը ճնշող մեծամասնությամբ բաղկացած էր գյուղացիներից, լյումպեններից և արհեստավորներից, ծայր աստիճան չէին սիրում ինտելիգենտներին: 
Իմ դիտողություններն այդ մասին՝ Ուղղիչ Տանը լինելուս ամբողջ ժամանակամիջոցին բերեցին ինձ հետևյալ եզրակացությանը: 
— Բենժամենի հռչակավոր ֆորմուլը, թե «ըստեղ ինչքան ինտելիգենտ տեսնես իմաց կաց վատնումի համարա» — միանգամայն համապատասխանում էր իրականության: 
Կալանավորներն այդ գիտեին և մի տեսակ «կալանավորական արիստոկրատիզմի» զզվանքով էին անդրադառնում այդ հանգամանքին: 
Պետական դրամների յուրացումը, գաղտնի, հատակի տակից, մկան նման վատնումը՝ հանցանքի ամենաստոր, «տղամարդու» համար անվայել տեսակն էր նրանց աչքին, և նրանք երբեք չէին թաքցնում իրենց այս տեսակետը: 
Ինտելիգենտվատնողները նրանց աչքին թուլամորթ տղաներ էին, իրենց խոսքով ասած՝ «պարոններ», որոնք գողության ոչ թե բացարձակ, անմիջական, այլ գծուծ, տմարդի, ոչ տղամարդավայել ձևով ձգտելիս են եղել քաղքենական «պուդրայի» ու ճաշարանային «ընթրիքի» բարեկեցության: 
Վատնումը, յուրացումը նրանք համարում էին գողության մի ձև, որ զուրկ է ռիսկից ու քաջությունից — ահա թե ինչու նույնիսկ մանր-մունր գրպանահատները, ղանթարում գյուղացու գրպաններից կուպեկներ թռցնող ռեցիդիվիստները ինտելիգենտ վատնողների վրա նայում էին վերից վար՝ խոր արհամարհանքով ու զզվանքով...
Եվ ահա թե ինչու Միսաքի վերոհիշյալ ֆրազը հաշվապահի հասցեին շուտով կալանավորների մասսայի աչքին դասական ֆորմուլ դարձավ արտահայտելու համար իրենց ծայրահեղ արհամարհանքն ու զզվանքը. դեպի բոլոր «ինտելիգենտ» կալանավորները:

«Ափսո՛ս էն երեք տարին, որ ձեզ են տվել» — այսինքն դուք այնքա՛ն եք ողորմելի, որ անգամ արժանի չեք կալանավորվելու բարձր պատվին կալանավորա կան մասսայի՝ դեպի ինտելիգենտ-կալանավորներն ունեցած բարոյական գնահատության ավելի ճշմարիտ ֆորմուլ դժվար էր հնարեր: 
Կալանավորական վարի խավի դեպի ինտելիգենտներն ունեցած այս ծայր աստիճանի բացասական վերաբերմունքը Ուղղիչ Տան պատերում ավելի ևս խորանում էր նրանով, որ միանգամայն այլ էր կալանավորական այս երկու խավերի կենցաղը, ա՛յլ էին և նրանց շահերը Ուղղիչ Տան պայմաններում: 
Ինտելիգենտ-կալանավորները համարյա առանց բացառության դրսից ճաշ էին ստանում, բոլորն էլ համարյա ունեին լավ, մաքուր անկողիններ, ստանում էին սպիտակեղեն և այլն: 
Բացի այս դրանցից շատերն աշխատում էին գրասենյակում, կուլտբաժնում և բանվորական սեղանում, որի միջոցով, իհարկե, ձեռք էին բերում վարչության վստահությունը և լիովին օգտվում այդ վստահությունից քաղաք գնալու և այլ արտոնությունների խնդրում: 
Այնինչ կալանավորական մասսան ճնշող մեծամասնությամբ ապրում էր բացառապես կալանավորական պարենով, շատերն անկողիններ չունեին, նրանց 80%ը թեկուզ աշխատում էր արհեստանոցներում, սակայն, իհարկե, այդ աշխատանքները չէին կարող ստեղծել նրանց համար թեկուզ հենց քաղաք գնալու այն դյուրությունները, որ ունեին գրասենյակում և բանսեղանում աշխատողները: 
Ուղղիչ Տան պարենը, իհարկե, լիովին բավական էր կշտանալու համար (օրական 21/2 ֆ. հաց, ցերեկը մի տեսակ ճաշ շաբաթը երեք անգամ մսեղեն, առավոտ երեկո թեյ, որի համար տրվում էր շաքար) — սակայն, իհարկե, այնքան էլ հաճելի տպավորություն չէր կարող թողնել այդ պարենով ապրող կալանավորի վրա միևնույն կամերայում, իր կողքին տնից ստացած ճաշով ապրող կալանավորը: 
Միևնույնը քաղաք գնալու խնդրում: 
Կարելի է ասել, որ այս հարցը բոլոր կալանավորների համար ամենակենսական հարցն է, նրանց երազանքների անսպառ աղբյուրը, ուրախության ամենաբարձր առարկան: 
Հարկավոր է կալանավոր լինել, որպեսզի այս հասկանալ: 
Ոչ միայն քաղաք Ուղղիչ Տան դարբասներից հինգ քայլ այն կողմ գնալը կալանավորին անասելի հրճվանք է պատճառում: 
Հիշում եմ՝ Ուղղիչ Տուն մտնելուց երկու ամիս հետո, երբ մի անգամ, կնոջս ճանապարհ դնելիս, հսկիչն ինձ թույլատրեց անցնել դարբասից և հինգ քայլ գնալ — ամբողջ աշխարհը կարծես ինձ նվիրեցին: 
Ուրախությունից ես համբուրում էի իմ սեփական մատները և, կնոջս հեռանալուց հետո, երկա՜ր դեռ նայում էի ճանապարհին...
— Դե լա՛վ, բավական է, դուռը փակում եմ, — կանչեց ինձ հսկիչը, և ես անսահման ափսոսանքով հետ եկա ինձ սահմանած հինգ քայլը ու կոտրած, տխրած սրտով մտա Ուղղիչ Տուն...
Էլ ինչպիսի՞ հաճույք պետք է լիներ — ազատ, առանց հսկիչի, մի անգամ քաղաք գնալը մանավանդ մարդկանց համար, որ, Բենժամենի նման՝ արդեն ունեին կալանքի երկու տարվա ստաժ: 
Իսկ եթե այս ամենին գումարենք նաև ընտանիքի հոգսը — պատկերը լրիվ կլինի: 
Ճիշտ է, շաբաթը չորս անգամ այցելության օր էր լինում, և բոլորը կարող էին տեսնել իրենց հարազատներին, բայց, իհարկե, այլ բան է նրանց հետ Ուղղիչ Տանը հանդիպելը, և այլ բան սեփական բնակարանում...
Ուստի միանգամայն հասկանալի էր, որ յուրաքանչյուր առավոտ, ժամը 9-ից, երբ պետը գալիս էր գրասենյակ, դեպի նա էին ձգվում կալանավորների երկար շարքերը բոլորն էլ քաղաք գնալու խնդիրքով: 
Բոլորին միանգամից, իհարկե, չէր կարելի թողնել: 
Կային կալանավորներ, որոնց ամենևին չէր կարող թողնել: 
Շատերն իրենց քաղաք գնալու անհրաժեշտությունը պատճառաբանում էին ըստ երևույթին այնպիսի հնարովի բաներով, որ ծիծաղելի էին իրենց միամտությամբ սրանց էլ, իհարկե, չէր կարելի թողնել: 
Պետը մեծ վարպետ էր կալանավորների հոգեբանությունը հասկանալու գործում, ուստի 20 խնդրողից հնգին հազիվ էր հաջողվում գնալ քաղաք: 
Կար և վստահության խնդիր: 
Ի՞նչ իմանաս չի փախչի, չի՞ հարբի և խայտառակություններ չի անի արդյոք այս կամ այն կալանավորը, որոնց բոլորի համար վերջին հաշվով պատասխանատու էր ինքը պետը: 
Բոլորին իր հինգ մատի նման նա հո չէ՞ր կարող ճանաչել և վերաբերվել լիակատար վստահությամբ: 
Այնինչ ինտելիգենտ կալանավորներից շատերը, որ քաղաքում ունեին բազմաթիվ ծանոթություններ, աշխատում էին գրասենյակում և այլուր — իհարկե, ավելի հաճախ էին հաջողացնում քաղաք գնալ, և այս հանգամանքը շարժում էր կալանավորական մասսայի նախանձն ու ատելությունը: 
Ինչպես դրսում նրանք այս մասսայի աչքին եղել են, երևացել ու թվացել են առանձնաշնորհյալ մարդիկ — այնպես էլ նրանք, շարունակում էին թվալ Ուղղիչ Տան պատերում, և կալանավորների մասսան առիթ չէր փախցնում արտահայտելու նրանց հանդեպ իր խուլ, բնազդական դժգոհությունը: 
Այս բանը լիովին հասկանալու համար չպետք է մոռանալ, որ Ուղղիչ Տունն իր բնակչության կողմից միշտ ի նկատի է առնվում որպես բոլոր այդտեղ ընկնողներին միանգամայն հավասարեցնող հիմնարկ, ուր չպետք է լինեն ոչ մի տեսակի առանձնաշնորհումներ: 
Եթե դրանք եղել են դրսում՝ ապա տեղ չպետք է ունենան այստեղ, այդ բոլորն էլ հավասարեցված են հավասար իրավազրկությամբ: 
Այս բանը կալանավորական մասսան շատ լավ էր հասկանում և հաճախ արտահայտում էր բացարձակ: 
Կալանավորների ընդհանուր ժողովներում միշտ խոսք էր լինում այս մասին և, չնայած Ուղղիչ Տան վարժության ու կուլտկոմիսիայի ջանքերին ամեն կերպ վերացնել այս դժգոհությունը, — դժգոհությունը մնում էր, կար և խորն էր, որպես դրսի աշխարհից բերված խոր, դարավոր սոցիալական բնազդ, որը լիովին կարելի է վերացնել միմիայն դասակարգերի լիակատար վերացումով...
Մի բան էլ կար սակայն, որ բացի վերոհիշյալ պատճառները լարում էր կալանավորական մասսան ինտելիգենտների դեմ: 
Դա այն էր, որ նրանք գրասենյակը կամ բանվորական սեղանը ծառայության մտնելով միանգամայն կարծես մոռանում էին իրենց կալանավոր լինելը և շատ անգամ ավելի չինովնիկական վերաբերմունք էին ցույց տալիս դեպի կալանավորները, քան վարչության բոլոր ներկայացուցիչները՝ միասին վերցրած: 
Այս տիպի ամենացայտուն ներկայացուցիչն էր վերոհիշյալ հաշվապահը, որը կալանավորների «դասակարգային» ատելության խորհրդանիշն էր դարձել: 
Վարչությունը նրան վաղուց հանած կլիներ, եթե փոխարինող ճարվեր: 
Երբ այդպիսին ճարվեց նրան անմիջապես հանեցին, սակայն կալանավորները դեռ երկար հիշում էին նրան իրենց... ուշունցներում:

Այո, խորն էր կալանավորական մասսայի, այսինքն ճընշող մեծամասնության ատելությունն ու անվստահությունը դեպի ինտելիգենտները, և վարչությունն ու կուլտկոմիսիան ջանք չէին խնայում գոնե որոշ չափով այն վերացնելու, բայց հաջողություն չէին գտնում և, ի նկատի ունենալով վերոհիշյալ պատճառները կարելի է ասել, որ դժվար էր գտնել: 
Իսկ երբեմն այդ փորձերը վերջանում էին կատարյալ կուրյոզով: 
Հարկավոր է ասել, որ կալանավորների մասսան հաճախ խոսք էր բաց անում անգամ այն մասին, թե կուլտկոմիսիան գտնվում է «ինտելիգենտների ձեռին»: 
Չնայած նրան, որ այդ կոմիսիան ավելի քան մասսայական կուրս էր բռնել, կոմիսիայի կազմի մեջ կային գյուղացիներ ու բանվորներ, թատերական խմբերի անդամների մեծ մասը «վարի խավից» էր, ներկայացումների ժամանակ առաջին կարգերը հատկացվում էին նրանց և այլն: 
Սակայն որպեսզի կուլտաշ խատանքի մասսայականացումն ավելի խոր գնա մի անգամ կուլտկոմիսիան որոշեց կենդանի լրագրի ծրագրի մեջ մտցընել մի գյուղացի կալանավորի զեկուցումը մեղվաբուծության մասին: 
Գյուղացին գործնականորեն բավականին տեղյակ էր այդ առարկային, ինքն էլ «վարի խավում» սեփական մարդ էր համարվում: 
Բայց որքան մեծ եղավ մեր զարմանքը, երբ նրա երևալուն պես... ամենադաժան կերպով նրան ծաղրեցին: 
Ծաղրեց հենց կալանավորների «վարի խավը», կալանավորական մասսան, և ոչ միայն ծաղրեց, այլև ոչ մի կերպ հնարավորություն չեղավ դահլիճում խաղաղություն մտցնելու, որպեսզի խեղճը շարունակեր իր զրույցը: 
Հռհռում էին, բարձրաձայն նկատողություններ անում, սրախոսում, սուր փռթկացնում, ոտքերը քսում հատակին: 
Այնպես որ վերջ ի վերջո ստիպված եղավ ինքն է՛լ ծիծաղել ու հեռանալ ամբիոնից կալանավորների հեգնական «բուռն ծափահարությունների» ու ծիծաղի ներքո: 
Վերջն էլ անունը դրին «մեղվաբույծ», որ արտասանում էին մի փոքր աղավաղած, և բավականին անպատշաճ բան էր ստացվում... 
Անունը կնքողը, իհարկե, Միսաքն էր, և այդ անունն այնպես կպավ խեղճին, որ նրա ազատվելուց հետո էլ դեռ երկար հիշում էին նրան այդ չարաբաստիկ անունով:

Իսկ կալանավորական «վարի խավի» դեպի ինտելիգենտներն ունեցած այդ անվստահության «փիլիսոփայությունը» մի անգամ տվեց ինձ Բաղդասարը, երբ ես արդեն ապրում էի ութերորդ կամերայում:

— Ինքնե՛րդ հասկացեք, — ասում էր նա ինձ (ի միջի այլոց նա մինչև վերջն էլ ինձ հետ «դուք» ով էր խոսում, չնայած որ մեր առաջին– երկրորդ հանդիպումից ես արդեն անցել էի «դու»-ի) — ինքնե՛րդ պատկերացրեք ես ո՛նց կարող եմ ձեզ հետ ընկեր լինել, ընկերանալ ձեզ հետ, կամ Բենժամենի հետ, երբ դուք ինձ հետ հավասար կալանավոր երբե՛ք չեք կարող լինել: 
Ես ապրում եմ բացառապես Ուղղիչ Տան տվածով, իսկ դուք ամեն ինչ ստանում եք դրսից: 
Ես կարող եմ կռվել մեկի հետ և մեկուսարան ընկնել, իսկ դուք էդ բանը երբեք չեք անի: 
Իմ հույսը միայն իմ վրա է, իսկ ձեր, Բենժամենի, մյուսների, որոնց ճանաչում են վարչության ու դրսի ծանոթների: 
Ու էսպես հազար բան: 
Եթե ես էստեղ կալանավորների մեջ որոշ անուն ունեմ շնորհիվ մի միայն իմ ուժերի և էստեղ ցույց տված վարվեցողության: 
Երբ ես էստեղ ընկա՝ ինձ ոչ ոք չէր ճանաչում, ո՛չ կալանավորները, ո՛չ վարչությունը: 
Ես ինքս ինձ ճանաչացրի: 
Այնինչ եթե դուք անծանոթ Ուղղիչ Տուն ընկնեք դժվար թե կարողանաք կալանավորների մեջ էն հարգանքն ունենալ, ինչ որ ունեք էստեղ:

Եվ նրա ասածների մեջ կար, անշուշտ, որոշ ճշմարտություն: 
Հետագայում ես շատ առիթներ ունեցա նրա հետ թե այս, թե այլ բազում նյութերի շուրջը զրուցելու և տեսա, որ խելքը գլխին տղա է Բաղդասարը, և իր նախապաշարմունքները հետևանք են դառն, անողոք պայմաններում ապրած կյանքի, — պայմաններ, ուր միակ որոշող պայմանը՝ սեփական բռունցքը, ճարպիկությունն ու աչքաբացությունն է, և ուր մարդը մարդուն գայլ է բառիս իսկական իմաստով:

Կալանավորական «վարի խավի» ամենացայտուն ներկայացուցիչն ու ճանաչված պարագլուխն էր Բաղդասարը, և ես շատ գոհ եմ նրանից, որ նա ինձ անսպառ նյութ տվեց ինչպես կալանավորական «վարի խավի» հոգեբանությունը, այնպես էլ նրա յուրահատուկ, ուրույն փիլիսոփայությունը հասկանալու համար:

XIV. Լի օրը Ուղղիչ Տանը, կամերաները, գրասենյակը, արհեստանոցները և այլն
Առավոտվա ժամը վեցից, իսկ ձմեռը յոթից սկսում է արթնանալ Ուղղիչ Տունը: 
Արթնացնելու հատուկ ժամ չկա. առհասարակ ոչ ոք չի արթնացնում: 
Արթնանում են կալանավորներն իրենք և գնում են լվացվելու:

Կալանավորների առավոտյան ստուգումը կատարվում է ժամը հինգին կամ վեցին, երբ դեռ կալանավորները քնած են լինում: 
Ավագ հերթապահը մտնում է կամերաները, համարում քնած կալանավորներին և դուրս գալիս:

Մինչ կալանավորները գնում են լվացվելու, կամերա մաքրողները գնում են թեյի ու մթերքի: 
Կալանավորների կողմից կամերա մաքրողներ են նշանակվում առհասարակ ամենախեղճ կալանավորները, կամերա մաքրող լինելը մի տեսակ նվաստացուցիչ բան է համարվում համարյա բոլոր կալանավորների աչքին: 
Կամերա մաքրողի պարտականությունների մեջ է մտնում կամերան մաքրելը, թեյ և մթերքներ բերելը, դրանք բաժանելը, կեղտոտ ամաններ լվանալը և հսկելը կամերայում, որպեսզի կալանավորների բացակայության ժամանակ իրերը չկորչեն: 
Իր այս ծառայությունների փոխարեն կամերա մաքրողն ստանում է բաժանելուց հետո մնացած հացը, որ ավելանում է մանավանդ այն պատճառով, որ միշտ լինում են կալանավորներ, որոնք հացն ստանում են դրսից:

Թեյից հետո կամերաները համարյա դատարկվում են: 
Դրսի աշխատավորները գնում են քաղաք գործի, Ուղղիչ Տան ներսում աշխատողները գնում են արհեստանոցները, գրասենյակ, բանսեղան, կուլտբաժին: 
Կամերաներում մնում են միայն անգործները, որոնք կալանավորների ընդհանուր թվի համարյա մի քառորդն են կազմում: 
Դրանցից բացի՝ կորպուսում մնում են նաև քննության տակ գտնվողները, որոնք պահվում են առանձին կամերաներում, մեկուսարաններում և նույնիսկ բակ դուրս գալու իրավունքից օգտվում են օրական երեք անգամ յուրաքանչյուր անգամ կեսից մեկ ժամով: 
Դրանք էլ շուտով ելնում են բակ, և կամերաներում ու միջանցքներում մնում են միայն մաքրողները, որոնց գլխին անմիջապես կանգնում է Լազգին՝ սանիտարական սեկցիայի փոխնախագահը: 
Ավլում են, մաքրում կամերաներն ու միջանցքները, Լազգին տեղից տեղ է վազում և հրամաններ արձակում: 
Աչքերը պսպղում են եռանդից, իսկ ձեռին ֆոկուսնիկի նման խաղացնում է մի բարակ փայտիկ, որպեսզի ազդեցիկ երևա: 
Իսկ բակում, բաղանիքում. խոհանոցում և այլուր մաքրություն է հաստատում Ուղղիչ Տան պարետը, նույնպես կալանավոր: 
Մի ժամանակ պարետ էր Բաղդասարը, իսկ հետո նրան փոխարինեց մի լենինականցի կալանավոր, — բարձրահասակ, թիկնեղ, աժդահա մի երիտասարդ, որ իր պարտականությունները կատարելիս թողնում էր տնային գնդապետի տպավորություն: 
Նա մեր Ուղղիչ Տունն էր ընկել այն մոտ հիսուն կալանավորների հետ, որոնք երկրաշարժից հետո մեզ մոտ տեղափոխվեցին Լենինականից: 
Նրանց հետ միասին մեզ մոտ տեղափոխվեց և՛ նրանց պետը, որ նշանակվեց մեր պետին օգնական: 
Դրանց տեղափոխումը զուգադիպեց հենց այն ժամանակամիջոցին, երբ Բաղդասարի փախուստից հետո մեզանում պարետային տագնապ էր առաջացել, չգիտեինք ո՞ւմ նշանակել: 
Եվ ահա լենինականցի օգնականն առաջարկեց իր թեկնածուին, կուլտկոմիսիան համաձայնվեց — և կալանավորները հանաքով ասում էին, թե մեզ մոտ հաստատվում է լենինականցիների դիկտատուրա...
Առավոտվա այդ պահերին գրասենյակում տիրում էր գործնական եռուզեռը. — կալանավորներ են ուղարկում դատարան, նորերն են ընդունվում, որին ազատում են, որն արձակուրդ է գնում, մի խոսքով գործ շատ կա — միայն թե աշխատիր: 
Իսկ երբ ժամը 9-ին գալիս է պետը աշխատանքը գրասենյակում հասնում է իր գագաթնակետին:

Պետը, Ուղղիչ Տուն մտնելով, նախ՝ մոտենում է նոր կառուցվող արհեստանոցներին: 
Յուրաքանչյուր օր պատերը բարձրանում են, հենց այդտեղ, բակում, շինում են դռներն ու պատուհանները, նոր եկած սայլերի վրայից կալանավորները թափում են քարերը, մյուսները հղկում են ու տաշում այդ քարերը: 
Համոն արդեն շարում ու շարում է պատը, իսկ Բենժամենը, որ այդ աշխատանքների ընդհանուր հսկիչն է՝ դեսուդեն վազելով հրամաններ է արձակում:

Երբ պետը մոտենում է Համոյին՝ սա մի րոպե թողնում է աշխատանքը, քիթը թևով սրբում ու ժպտալով հարցնում.
— Ընկե՛ր պետ, էսա վերջացրինք, մաղարիչը ե՞րբ ես տալու...
Պետը միշտ միևնույն պատասխանն է տալիս.
— Երբ որ վերջացրինք՝ լուսանկարիչ եմ կանչելու՝ բոլորս միասին նկարվենք...
Երևում է, որ այդ գաղափարը չափազանց դուր է եկել նրան, դեմքը լայնանում է ժպիտից, ու աչքերը փայլ են ստանում:

Հետո պետը գնում է հին արհեստանոցները՝ հյուսնոցը, դարբնոցը, խոզանականոցը, ոսկերչանոցը: 
Ամենուր եռում է աշխատանքը, ամենուր նա մտցնում է եռանդ ու ոգևորություն: 
Արհեստանոցներից նա բակով մտնում է կորպուսը, ուր նրան դեմ է վազում Լազգին:

— Հընգե՛ր պետ, հիշկա լա՞վ ենք մաքրուկ...
— Լավ չէ՛ — ասում է պետը՝ շեշտակի նայելով Լազգուն. երևում է, որ ծիծաղը գալիս է, բայց զսպում է իրեն:

— Դե ասա՝ Լազգին գլուխ տա քարին՝ մեռնի, — վիրավորված պատասխանում է Լազգին և ձև է անում, իբր թողնում է հեռանա, սակայն տեսնելով պետի աչքերում թաքնված ժպիտը հարձակողականի է դիմում.
— Հընչի՞ լավ չէ—
— Պատերը մաքուր չեն. ա՛յ, տե՛ս:

Պետը ցույց է տալիս պատի վերի մասը, որը իրոք չափազանց փոշոտ է, տեղ-տեղ կեղտոտ: 
Լազգին մի վայրկյան շփոթվում է, չի իմանում՝ ինչ պատասխանի, բայց հանկարծ գտնում է և ուրախ բացականչում.
— Ընտեղ ձեռ չի խասնի...
Երևում է, որ ինքն էլ բավարար չի համարում իր փաստարկումը, բայց ցույց չի տալիս, ո՞վ գիտե՝ գուցե և անցնի:

— Չի խասնի՝ նարդվան դրեք, — ասում է պետը կեղծ– բարկացած:

— Էդ մեկ ճիշտ, ասիր, — անձնատուր է լինում Լազգին, և պետը ազատություն է տալիս իր զսպած ծիծաղին: 
Անցնում է կատակի.
— Լազգի, արի քեզ տանք Անուշին:

— Հի՞նչ ասիր, — վիրավորված բացականչում է Լազգին: 
Ըն՞չի Լազգին շո՞ւն ա...
Թարմացած նայում է շուրջը, երևում է, որ ավելի հատու պատասխան է փնտրում և հանկարծ ավելացնում է.
— Լավ և Անուշ տանք Պարուրին... խի՛ խի՛...
Պարույրը նոր պարետն է, որ հենց այդտեղ՝ կանգնած է պետի կողքին: 
Նրա ու Լազգու մեջ խուլ հակամարտություն կա, «քաղաքական» ընդհատակյա պայքար, որ նրանք ամեն կերպ աշխատում են թաքցնել, բայց երբեմն, ինչպես ներկա դեպքում, նա հանկարծ բարձրացնում է գլուխը և դառնում ընդհանուրի սեփականություն...
Այդտեղից պետը մտնում է մեկուսացման կամերաները, որոնք առանձնացված են մնացած կամերաներից, միշտ՝ փակ են պահվում և ուր տեղավորվում են քննության տակ գտնվող, նոր բերված կալանավորները:

Պետք է նկատել, որ մեկուսացման կամերաները փոքր են, քիչ են և միշտ նրանցում ծանր օդ կա կանգնած, որովհետև մի փոքրիկ կամերայում երբեմն թափված են լինում հինգ-վեց կալանավոր: 
Լիքն է և այդ կամերաների փոքրիկ միջանցքը, որ առանձնացված է կորպուսի ընդհանուր միջանցքից միշտ փակ պահվող դռնով:

Երբ պետը մտնում է՝ բոլորը ոտքի են կանգնում: 
Ընդհանուր կամերաներում եթե դա նշան է ոչ պարտադիր հարգանքի այստեղ հետևանք է վախի, որովհետև այստեղի բնակիչները դեռ նորեկներ են, և ո՞վ գիտե Ուղղիչ Տան մասին ինչե՜ր են պատկերացնում: 
Սրանց մեջ կան և ռեցիդիվիստներ, որ արդեն անցել են այս դպրոցը, երրորդ, չորրորդ անգամն են այստեղ ընկնում: 
Սրանք անմիջապես շրջատատում են պետին և թափում նրա գլխին իրենց անսպառ հարցերի անսպառ տարափը.
— Մեր գործը ե՞րբ է լսվելու...
— Դատախազը ե՞րբ է գալու, — և այլն, և այլն, և այլն — նման անթիվ հարցեր:

Սակայն պետը չի դարձնում սրանց վրա ոչ մի ուշադըրություն և մոտենում է նոր բերված կալանավորներին:

— Դու ինչի համար ես. խուլիգանությա՞ն, — հարցնում է նա մի երիտասարդի, որ ձեռքերը գրպանները դրած անտարբեր նայում է նրան: 
— Կալանավորը ժպտում է:

— Դու է՛լ, դու է՛լ, դու է՛լ, — խփում է պետը ցուցամատով մի քանիսի կրծքին: 
— Բոլորը լուռ են: 
— Պետը ճիշտ է գուշակել:

— Իսկ դու անպատճառ կնիկ բռնաբարած կլինես, — մոտենում է նա հանկարծ մի աժդահա, մոտ քառասուն տարեկան գյուղացու, որ վախեցած նայելով պետին քորում է իր կուրծքը:

— Դե ջահելութեն էր — պատահավ...
Պետը հեգնական նայում է նրան, հայացքով վերից վար չափում աժդահա հասակը.
— Լա՜վ ջահել ես... 
Քառասուն կա՞ս:

— Էդքան եմ:

— Ո՞նց էղավ:

Գյուղացին ամոթխած երեսը շուռ է տալիս ամաչում է իբրև:

— Անպատճառ հարևանիդ կնիկը կլեր, — շարունակում է պետը:

— Դրկիցինս էր՛ — համաձայնվում է կալանավորը:

— Խաբեցիր գոմը տարար կո՞վը Կթել տալու... 
Գյուղացին ժպտում է ու հորթի հոտն առած կովի նման երեսը շուռ է տալիս դեպի պատը:

Եվ պետը այդ աժդահա գյուղացու գրի առնելու ո՛չ այնքան էլ հարմար պատմությունը վերջացնում է մի սուր կատակով, որին հաջորդում է կալանավորների միահամուռ ծիծաղը, զվարթ քրքիջը:

— Դու գողությա՞ն, — դառնում է պետը մի ո՞ւրիշի:

— Գողության...
Եվ այսպես, համարյա առանց սխալվելու, նա որոշում է, թե ով ինչ գործով բռնված կլինի, հետո հարցուփորձ է անում նրանց կարիքների մասին, կարգադրություններ անում հսկիչներին և դուրս գալիս:

Զարմանալի հոգեբան էր պետը: 
Բավական է նայեր կալանավորին և արդեն կհասկանար թե նրա ինչ տիպի հանցագործ լինելը, թե նրա բնավորությունը, թե «փորացավը»:

Մի անգամ առավոտյան իր այդ շրջագայության ժամանակ երբ նա մտավ մեկուսարանը դեմ ելավ նրան աժդահա գյուղական այրված դեմքով, սպիտակամորուս, բայց բավականին առույգ մի եկեղեցական: 
Դուրս եկավ, որ վարդապետ է բերված է Սևանից:

— Տղա ե՞ք բռնաբարել, — հարցրեց պետը լուրջ շեշտակի նայելով վարդապետին:

— Այդպե ս են ասում, — պատասխանեց վարդապետը խրոխտ:

— Սո՞ւտ է:

— Զրպարտություն է. Հուսիկ վարդապետը սարքեց, որ թեմիս ինքը տիրանա: 
Իբրև թե ծովում լողանալիս վանքի ծառայողի երեխային եմ անպատվել: 
Բժշկական քննություն կատարվեց չհաստատեցին:

— Ծառայողն ամուսնացա՞ծ էր:

— Ամուսնացած էր:

— Կնիկը վանքո՞ւմ էր ապրում:

— Վանքումն էր ապրում:

— Որտե՞ղ եք քնում հիմա:

Վարդապետը ցույց տվեց. քնում էր մի փոքրիկ կամերայում` չորս ուրիշ կալանավորների հետ: 
Ասաց, որ կոյկա չունի:

— Երկուսին կհանեք, կթողնեք կամերայում վարդապետին ու երկու ուրիշ կալանավորի: 
Կոյկա կտաք: 
Թույլ չտաք, որ անհանգստացնեն, — կարգադրեց պետը հսկիչներին և ապա, դառնալով վարդապետին, ավելացրեց.
— Ոչինչ, մնացեք մի երկու օր, գործը կպարզվի: 
Եթե կարիք կունենաք՝ կասեք: 
Կարող եք հսկիչի միջոցով, կարող եք գալ գրասենյակ:

Ինձ, ճիշտն ասած, մի քիչ զարմացրեց պետի այդ առանձին հոգատարությունն այդ վարդապետի հանդեպ: 
Ես ծանոթ էի վերջինիս գործին, համարյա կասկած չկար, որ մեղադրանքը ճիշտ է: 
Կային ինչպես վանականների, այնպես էլ ուրիշների վկայություններ: 
Գիտեի նաև, որ պետը ավելի քան չի սիրում եկեղեցականներին, էլ ինչո՞ւ պիտի այդ գեղջուկ վարդապետը, որ մեղադրվում էր այլանդակ մի հանցանքում, պետի առանձին հոգատարությանն արժանանար: 
Ուստի երբ դուրս եկանք մեկուսարանից՝ ասի.
— Շատ հոգատար էիր այդ վարդապետի վերաբերմամբ...
— Անմեղ է, — ասաց նա համոզված, վճռական շեշտով. — զրպարտություն կլի:

— Իսկ վկայություննե՞րը, ես կարդացել եմ գործը...
— Սարքած բան է, վարդապետներն են սարքե, — ասաց նա առարկություն չվերցնող տոնով. — գլո՛ւխս կկտրեմ թե որ սարքած չլի:

— Բայց ինչո՞ւ ես կարծում, որ սարքած է — համառեցի ես:

Պետը լուրջ նայեց ուղիղ աչքերիս, մի երկու վայրկյան լռեց և հանկարծ ժպտալով ասաց.
— Տո, ծառայողի կնիկը թողած՝ մարդ երեխի հետևից կընկնի՞: 
Անհնար բան է, չհավատա՛ս:

Եվ նա չսխալվեց: 
Երկու օր հետո, երբ տեղի ունեցավ դատը վարդապետն արդարացավ և ազատվեց...
Մեկուսարաններից հետո, պետն իր այդ առավոտյան շրջագայություններին մտնում էր խոհանոցը, նայում մթերքներին, մաքրությանը, եթե բաղանիքի օր էր լինում մտնում էր բաղանիք և ապա անցնում գրասենյակ:

Արդեն ժամի տասն է կամ տասնմեկը: 
Գրասենյակի առաջ խռնված արդեն սպասում են նրան՝ քաղաք գնալու խնդրագրերը ձեռներին՝ անհամբեր կալանավորները:

— Այսօր ոչ ոք քաղաք չի գնա, — կտրուկ ասում է նա. — իզուր տեղը մի՛ք սպասի:

Սակայն կալանավորները շատ լավ գիտեն, իրենց ամենօրյա փորձից, որ պետն այդ ասում է այնպես, վախեցնելու համար, որպեսզի չնչին պատճառաբանություններով չանհանգստացնեն: 
Ու մեկը մյուսի հետևից անվստահ մտնում են պետի առանձնասենյակը:

— Դու ինչո՞ւ համար ես ուզում քաղաք գնալ:

— Բլուզս ճղվել է բլուզ գնեմ...
— Հսկիչին կտաս կգնի: 
Դո՞ւ:

— Երեխես հիվանդացել է, գնամ տեսնեմ...
Պետը փորձող աչքերով նայում է կալանավորին, սա քաշ է գցում գլուխը:

— Քանի տարեկան է: 
Հինգ...
— Վաղը կգնաս, — ասում է պետը կտրուկ, և երբ կալանավորը պատասխանում է.
— Լավ, դու գիտես, — ու գնում է դուրս պետը դառնում է հաջորդ կալանավորին.
— Հը, դո՞ւ էլ նրա պես խաբելու ես էկե...
Կալանավորը լուռ է: 
Դեմքին ո՛չ ժպիտ կա, ո՛չ հերքումի արտահայտություն:

— Տուր տեսնեմ թուղթդ — ասում է պետը: 
Կալանավորը լուռ տալիս է թուղթը: 
Պետը կարդում է, բարձրացնում գլուխը և նայում կալանավորին:

— Ասում ես տունը հաց չկա... է, որ գնացիր որտեղի՞ց պիտի ճարես: 
— Գողությո՞ւն պիտի անես...
Կալանավորը չի պատասխանում: 
Կիսագյուղացի է, ինչպես երևում է ծայրամասի բնակիչ: 
Անհամարձակ մարդ է երևում:

— Որտե՞ղ ես աշխատում, — շարունակում է պետը:

— Սելերու վրեն, արհեստանոցներու համար քար եմ կրըմ:

— Ստանալիք ունե՞ս:

— Մե քանի մանեթ պտի էղնի... 
Խնդրում եմ դուրս գրես տանեմ էրեխեքիս...
— Դե էդպե՛ս ասա, տնաշենի հարիֆ, — բարկանում է պետը և զանգահարում: 
Մտնում է քարտուղարը:

— Ընկերոջը դուրս գրեք բանսեղանից ստանալիքը և 2 ժամով քաղաք: 
— Ինչքա՞ն ես վճռված, — դառնում է կալանավորին:

— Տարի կես:

— Ինչքա՞ն ես նստել:

— Վեց ամիս:

— Խիստ մեկուսացում ունե՞ս:

— Չէ,
— Առանց հսկիչի, — կարգադրում է պետը քարտուղարին և անցնում հաջորդին:

Եվ այսպես մեկը մյուսի հետևից մաղվում են կալանավորները, և պետն անցնում է Ուղղիչ Տան վարչական, տնտեսական և այլ ընթացիկ գործերին:

Իսկ կուլտբաժնում այդ ժամանակ եռում է աշխատանքն արտադրական արհեստանոցում և իրավաբանական բյուրոյում: 
Դահլիճում փորձում է իր հաջորդ ներկայացումը հայկական, թուրքական կամ ռուսական խումբը: 
Բելոգուրովը և Եֆիմ Բրավելմանը պատկերներ են նկարում: 
Ընթերցարանում թերթ են կարդում գործի չգնացած կալանավորները: 
Ասլանբիձեն ընթերցարանի սեղանի վրա կռացած՝ ինչ-որ բան է գրում, իսկ բողոքական տերտերը, որ միևնույն ժամանակ կուլտբաժնի ցրիչն է՝ դռան մոտ նստած կարդում է Բենիկ վարդապետի եկեղեցական պամֆլետները:

Ես մոտենում եմ նրան:

— Դու հավատո՞ւմ ես աստծուն, — հարցնում եմ շեշտակի:

— Այո՛, կհավատամ: 
Ես անիկա շա՛տ կսիրեմ:

— Անիկա ո՞ւր կբնակի, — հարցնում եմ ես:

— Կխնդրեմ՝ մի հեգնեք: 
Ես այդպես կհավատամ...
— Քանի՞ տարեկան ես:

— Քսաներեք:

Ասում է քսաներեք, սակայն քառասունի տեսք ունի: 
Դեղին, լայն, հիվանդոտ դեմք, սև քահանայական մորուք, սև մազեր: 
Ձայնը բարակ է, համարյա կանացի, կատարյալ դեգեներատ է ողորմելի ու խեղճ:

— Ի՞նչ էիր անում դրսերում:

— Ամերիկյան որբանոցին մեջ էի. որբ էի. հետո գյուղերը ավետարան կտարածեի, աստուծո խոսքը կքարոզեի...
— Ինչպե՞ս ես հավանում Բենիկ վարդապետի գրությունները:

— Ես անոնք շա՜տ կսիրեմ: 
Միշտ կկարդամ: 
Եկեղեցականներու շնականությունը կգրե...
Առավոտյան այս պահերին դպրոցը չի աշխատում: 
Պարապմունքները դպրոցում տեղի են ունենում երեկոները, երբ կալանավորներն ազատվում են աշխատանքից:

Եվ այսպես կալանավորների 75%-ն անցկացնում է իր օրը՝ ո՛րն արհեստանոցներում, ո՛րը գրասենյակներում, ո րն էր կուլտբաժնի զանազան սեկցիաներում: 
Իսկ անգործ կալանավորների մի մասը կարդում է ընթերցարանում, մյուսները շրջում են բակում, կամ իրենց կամերաներում նստած զբաղվում են նարդի, շախմատ, կամ «կատորժանին» կոչված խաղերով: 
Դրանցից մի քանիսը երաժշտական գործիքների վրա նվագել են սովորում, մի քանիսն էլ իրենց օրն անց են կացնում հացի խմորից համրիչներ, մարալներ կամ վարդատունկեր շինելով:

Ժամը երկուսին հավաքվում են ճաշի և ապա՝ նույնը, մինչև երեկո:

Վերջապես Ուղղիչ Տան պատերից ներս է սողոսկում մութը, լամպերը վառվում են, կալանավորների հոծ բազմությունը դառնում է աշխատանքից, փակվում են կորպուսի դռները, և սկսվում է Ուղղիչ Տան երեկոն՝ լի աղմուկով ու կարոտով, որովհետև օրվա այդ պահերին է մանավանդ, որ կալանավորներն ամենից ավելի խորն են զգում ազատազրկման ամբողջ դառնությունը…
XV. Ուղղիչ Տան երեկոն ու գիշերը
Երեկոյան ժամը յոթին փակվում էին կորպուսի դռները, և սկսվում էր Ուղղիչ Տան երեկոն...
Շաբաթը երեք-չորս անգամ կալանավորներն զբաղված էին լինում ակումբում: 
Կամ ներկայացում էր լինում, կամ ընկերական դատ, կամ կենդանի լրագիր: 
Կենդանի լրագրի համարը կազմված էր լինում երեք կամ չորս փոքրիկ զեկուցումից՝ քաղաքական, գյուղատնտեսական, բժշկական կամ գիտական հանրամատչելի նյութերի շուրջը: 
Դասախոսում էին բացառապես կալանավորները: 
Զրույցներից շատերը պատկերազարդ էին լինում, պատկերները նկարում էին Եֆիմ Բրավելմանը և Բելոդուրովը: 
Զեկուցումներից հետո տրվում էին հարցեր, երբեմն էլ տեղի էին ունենում փոքրիկ դիսպուտներ: 
Զեկուցումների արանքում երգում էին, կամ արտասանում ոտանավորներ, իսկ վերջում անպայման տեղի էր ունենում դիվերտիսմենտ, որը և վերջանում էր նվագով ու պարով:

Շաբաթը, կամ երկու շաբաթը մի անգամ տեղի էին ունենում կալանավորների ընդհանուր ժողովներ, ուր քննվում էին Ուղղիչ Տան ներքին կարգապահության ու կենցաղին վերաբերող խնդիրներ: 
Այդ ժողովներին միշտ ընդարձակ ճառերով հանդես էր գալիս Ուղղիչ Տան պետը, որ ուներ խոսելու շատ յուրօրինակ ձև: 
Խոսում էր առակներով, մասալներով, խոսելու ընթացքում հանկարծ դառնում էր այս կամ այն կալանավորին, կենդանի օրինակներ բերում և այլն: 
Նրա ելույթները միշտ առաջ էին բերում մտքերի բուռն փոխանակություն, որին շատ անգամ մասնակցում էին նույնիսկ Վալոն, Խուժան-Խաչոն, Եֆիմ Բրավելմանը և Բաղդասարը: 
Հռետորների ճառերը միշտ թարգմանվում էին թուրքերենի և ռուսերենի, այնպես որ վերջիններս էլ միշտ կենդանի մասնակցություն էին ունենում ընդհանուր ժողովներին: 
Վերևում մոռացա հիշատակել, որ կենդանի լրագրերի ժամանակ ևս զեկուցումներից երկուսը հայերեն էին լինում, իսկ երկուսը թուրքերեն ու ռուսերեն:




 --------------------------------------- 


Երբեմն էլ դրսից էին հրավիրում դասախոսներ՝ հանրամատչելի զրույցներ անելու զանազան հարցերի շուրջը: 
Ես չեմ մոռանա երբեք մի այդպիսի զրույց, որ կազմակերպված էր քիմիայի մասին: 
Կուլտկոմիսիան համալսարանից հրավիրել էր մի քիմիայի դասախոս, որ եկավ՝ քիմիական փորձերի համար հետը բերած երկու խոշոր արկղ պարագաներով: 
Դահլիճը լեփ-լեցուն էր կալանավորներով, սակայն ցանկացողների մեծ մասը դեռ դուրսն էր մնացել՝ տեղ չլինելու պատճառով: 
Դահլիճում ավելացված. էր լույսը, սեղանի վրա փայլում էին ապակյա զանազանաձև սրվակներ, շշեր ու խողովակներ, որոնք կալանավորների վրա մոգական տպավորություն էին թողնում: 
Բավականին սրամիտ մարդ էր դասախոսը և կարողացավ ըմբռնել դահլիճի հոգեբանությունը: 
Նա իր փորձերը ցույց էր տալիս նախ իբրև ֆոկուսներ և ապա բացատրում: 
Առանձնապես մեծ տպավորություն էին թողնում այն փորձերը, որոնց ժամանակ պայթյուն էր առաջանում: 
Սակայն հետաքրքիրն այն է, որ չնայած դասախոսի ծայր աստիճան հանրամատչելի բացատրություններին — այնուամենայնիվ կալանավորները նրա բացատրություն ներն ընդունում էին որոշ թերահավատությամբ և անվստահությամբ: 
Կարծես վախենում էին, որ նա կարող է խաբել իրենց, կամ ձեռ առնել: 
Ծայր աստիճանի կասկածոտ մարդիկ էին կալանավորները և ոչ մի բան առաջին անգամից չէին կարող հալած յուղի տեղ ընդունել: 
Բացի այս ֆոկուսն ավելի էր հասկանալի ու հաճելի նրանց մտքին, քան գիտական փորձը: 
Կարծես հիասթափվում էին զարմանալի փորձից հետո երբ լսում էին հասարակ բացատրությունը: 
Այնուամենայնիվ աշխատում էին չհավատալ մի կողմից չցրելու համար հրաշալի պատրանքը, իսկ մյուս կողմից պատկերը լրացնում էր թերահավատությունը: 
Կալանավորների այդ թերահավատ վերաբերմունքի լավագույն ձևակերպումը տվեց Լազգին, որ ամբողջ դասախոսությանը հետևում էր հիացած, լայն չռած աչքերով, որևէ անակնկալ փորձից հետո անհանգիստ սրան-նրան էր նայում չլինի՞ թե ուրիշները չեն հավատում, իսկ ինքը խաբվում է հիմարաբար... 
Սակայն տեսնելով, որ բոլորն էլ հիացած են բարձրաձայն արտահայտում էր իր զարմանքը.
— Իյա՜...
Իսկ դասախոսաթյունից հետո նա ինձ ասաց,
— Ընդրա հե՛չ մեկ խոսքին էլ չեմ խավտա...
Ճերմակ ջուր դարձավ կարմիր ջուր — էլա՛վ գնաց... 
Թո էթա քաղքի տղոց խաբա: 
Իսկ Բաղդասարն ասաց.
— Դուք կարո՞ղ եք հավի ձուն շշի մեջ մտցնել... 
Կուզե՞ք ասեմ՝ ոնց են անում...
Երբեմն էլ դրսից, բանվորական կամ կոմերիտական ակումբներից գալիս էին թատերախմբեր և տալիս փոքրիկ ներկայացումներ ու օպերետներ: 
Հաճախ գալիս էր թուրքական կոմերիտական խումբը, մի անգամ էլ եկավ մի ինչ-որ հայկական երգեցիկ խումբ, որի անդամների մեծ մասը «քաղքի աղջիկներ» էին, ինչպես ասում էր Լազգին... 
Այդ անգամ արդեն ոչ այնքան բովանդակությունն էր կալանավորներին զբաղեցնողը, որքան, եթե կարելի էր այսպես արտահայտվել, կատարողների ձևը... 
Կալանավորները լուռ, լարված նայում էին բեմի վրա բարձրացած այդ կենդանի հրաշքին, այդ լուսե աղջիկներին, որոնց սպիտակ պարանոցները և հոլանի թևերը, միայն դրանց տեսքը նրանց անասելի հաճույք էր պատճառում... 
Լազգին կրկին չհամբերեց և ընդմիջումի ժամանակ թռավ բեմ ու սկսեց իր «Հիրգուն կուգան ու «նագանը»...Դեմքը գունատվել էր ու հոգևոր դարձել, աչքերը փայլում էին ոգևորության սրբազան տենդով: 
Լազգու ելույթը բոլոր կալանավորների կողմից ընդունվեց բուռն, մոլեգին ծափահարությամբ, այսպես թե այնպես` դա մի ցույց էր այդ երկնային արարածներին, թե մենք էլ մարդիկ ենք և ունենք մեր փոքրիկ ընդունակությունները... 
Կեցցե Լազգին. այդ աննման հրաշքների առաջ նա ցեխովը չտվեց մեր բորբոքված ինքնասիրությունը:

Սակայն շաբաթվա ընթացքում լինում էին օրեր, երբ թափուր էր լինում կուլտբաժինը, և այդ օրերին էր ահա, որ իր կապարե թևերով Ուղղիչ Տուն էր մտնում ու իջնում կալանավորների հոգիներին մահացու ձանձրույթը:

Այդպիսի երեկոներին կալանավորների փոքրաթիվ մասը դպրոցում ու ընթերցարանում էր լինում, իսկ մեծ մասը՝ կամերաներում: 
Խումբ-խումբ հավաքվում էին կամերաների զանազան անկյուններում: 
Մեկը թառ էր նվագում, մյուսները՝ ծալապատիկ նստած կոյկաների վրա՝ դոմինո էին խաղում, չխկում էր նարդին ու հատ ու կենտ կամերաներում հնչում էր մանդոլնն ու դհոլը: 
Վերի կամերաներից մեկում մի քուրդ կար, որ բռնված էր սպանության գործով, սրինգ էր նվագում: 
Կալանավորները հավաքվում էին նրա շուրջը, լսում նրա միապաղաղ, տխուր, մայող նվագը և սկսում ցած ձայնով զրուցել դրսի աշխարհում թողած իրենց ընտանիքների, բարեկամների ու թշնամիների մասին: 
Եվ բոլոր այդ զրույցները վերջանում էին մեկի տված, արդեն բոլորի համար սովորական դարձած, սակայն հավիտյան հուզող հարցով.
— Նայես էս փետրվարին ամունիստ կա՞... 
Կամ՝
— Կասեն գալող նոյեմբերին մեծ ամունիստ կա. բոլոր կալանավորն էթալու ա տուն...
Առհասարակ չկար մի այլ նյութ, որ այնքան հուզեր կալանավորների միտքը, յուրաքանչյուր օր այնքան վեճերի ու զրույցների առարկա դառնար, որքան այդ նյութը: 
«Ամնիստիա», կամ, ինչպես կալանավորներն էին ասում` «ամունիստ» — ահա՜ այն մոգական բառը, որ կենդանություն կարող էր պարգևել նույնիսկ մեռնող կալանավորին: 
Քաղաք գնացող կալանավորին ընկերներն անպայման կպատվիրեին.
— Մի իմացի ամունիստ-բան չկա՞...
— Քաղաքից գալողին պիտի անպայման հարցնեին:

— Հը՞, ամունիստի մասին բան-ման չիմացա՞ր... «Ամունիստը» կալանավորների կենտրոնական իդեան էր, անսպառ երազանքների աղբյուրը, արթմնի զառանցանքը, իդեե-ֆիքսը: 
Հիշում եմ այսպիսի մի բավականին ծիծաղելի դեպք: 
—
Արտասահմանից եկած մի ծանոթ գրագիտուհի՝ իր ինժեներ բարեկամի հետ մի անգամ ինձ այցելության էին եկել: 
Ես նրանց ցույց տվի Ուղղիչ Տունը. խոհանոցը, բաղանիքը, կամերաները, կուլտբաժինը, արհեստանոցները:
Կալանավորները հետևում էին նրանց հարգանքով ու ակնածանքով, իսկ երբ նրանք գնացին` Լազգին մոտեցավ ինձ և կամացուկ, խորհրդավոր հարցրեց.
— Հուսկի՞ց ին, ֆրյանկցուզա երկրե՞ն:

— Հա՛, Լազգի՜. ֆրյանկցուզա երկրեն:

— Ի՞նչ կասին՝ ամունիստ կա՞...
Եվ նույն հարցը տվին, բացի Լազգուց, այդ օրը շատերը:

«Լի» օրերին, այսինքն երբ ներկայացում-բան չկա, կուլտբաժինը բաց է լինում մինչև երեկոյան ինը: 
Մինչև այդ ժամը կարելի է գնալ թերթ կարդալ ընթերցարանում, գրքեր փոխել և այլն: 
Աշխատում է և իրավաբանական բյուրոն, որ կալանավորների համար խնդիրքներ է գրում զանազան հիմնարկների և ընդհանրապես ցույց է տալիս նրանց իրավաբանական օգնություն: 
Դահլիճում տեղի են ունենում փորձեր, դպրոցում պարապում է հերթական խմբակը: 
Աշխատում է նաև գեղարվեստական սեկցիայի արտադրական արհեստանոցը, որ գտնվում էր կուլտբաժնի գրասենյակում:

Այդ արհեստանոցում կալանավորները բարակ փայտից շրջանակներ, փոքրիկ պահարաններ և նման մանրմունր գեղարվեստական իրեր էին շինում, որոնք և կիրակի օրերը վաճառքի էին հանվում քաղաքում: 
Հաճելի էր երեկոները մտնել այդ արհեստանոցը: 
Լույս, տաք, գոլ. երգում է բարակ սղոցը` զանազան նկարներ է կտրում բարակ տախտակներից: 
Մյուսները փայլ են տալիս այդ տախտակներին, հետո փակցնում են իրար: 
Բելոգուրովն ու Եֆիմ Բրավելմանն այդ շրջանակների վրա նկարում էին բնության տեսարաններ. Բելոգուրովը համարյա միշտ ծովային տեսարաններ էր նկարում, իսկ Եֆիմ Բրավելմանը՝ գյուղական ձմեռային գիշերներ... 
Ձյուն, խարույկ, մի փոքրիկ խրճիթ, որի պատուհանից փայլում է տաք, գոլ լույսը, վերևում, սպիտակ ամպերի արանքից դեղին կիսալուսին...
Այդ արհեստանոցում աշխատում էր մի գունատ երիտասարդ` Միշա անունով: 
Ձերբակալվել էր գողության ու խուլիգանության համար, ռեցիդիվիստ էր համարվում: 
Հայ էր, ասում էր պարսկաստանցի է, բայց հայերեն չգիտեր: 
Ռուսախոս էր ու ռուսական նուրբ դեմք ուներ. շեկ, ոսկեգույն, հարթ սանրած մազեր, կապույտ աչքեր: 
Կոկայինիստ էր, մորֆինիստ: 
Չնայած նիհար, նուրբ կազմվածքին՝ միանգամից կարող էր խմել մի թեյի բաժակ մաքուր դենատուրատ, առանց ջրի: 
Շնորհքով երիտասարդ էր՝ ամեն ինչ ձեռից կգար: 
Նկարում էր, նվագում համարյա բոլոր գործիքների վրա, հացից մարալներ էր շինում, փայտից շինում էր շրջանակներ: 
Երբեմն երեկոները կուլտբաժնից նա վերցնում էր գիթարը, և, երբ հավաքվում էին արտադրական արհեստանոցում, նվագում էր ռուսական, ուկրաինական, վրացական երգեր, կամ փողոցային տխուր, սրտառուչ, հախուռն եղանակներ: 
Եֆիմ Բրավելմանը, տեսնելով նրա հաջողությունը` ինքն էլ մեջ էր ընկնում և երգում էր իր անթիվ անհամար կուպլետները: 
Իսկ Բենժամենը վերցնում էր ջութակը և նվագում պարի եղանակներ, կալանավորները պարում էին, աղմկում — հետո դադարում էր աղմուկը, ու աշխատանոցը շարունակում էր իր գործը:

Այդպիսի երեկոներին, երբ մենք հավաքված արհեստանոցում՝ նվագում էինք, պարում ու աղմկում — հանկարծ, խորհրդավոր ժպիտը դեմքին՝ կմոտենար ինձ Բելոգուրովը և կսկսեր պատմել Եֆիմ Բրավելմանի գծուծ արարքները: 
Ես գիտեի, որ սուրբ ճշմարտություններ են Բելոգուրովի բոլոր ասածները Եֆիմի մասին, բայց չէի սիրում Բելոգուրովի այդ զրույցները: 
Տխուր մարդ էր Բելոգուրովը՝ բնությունը նրան տխուր աչքեր էր տվել ու խեղճ բնավորություն:

Կուլտբաժնի փակվելուց հետո բոլորը քաշվում էին իրենց կամերաները և տրվում խաղի, խոսակցության, նվագի, կամ՝ մեջքի վրա պառկած երազանքի ու ձանձրույթի: 
Սուրենի ընկերը, Խաչիկը, որը 25 — 26 տարեկան մի երազող երիտասարդ էր՝ փակված վագրի նման միջանցքում պատից պատ էր քայլում, ձեռքերը հետևը դրած, գլխակախ ու մելամաղձոտ: 
Ես հաճախ մոտենում էի նրան, հարցնում.
— Հը՛, Խաչիկ, ի՞նչ ես մտածում...
— Ի՜հ, ընկեր Չարյանց, ի՞նչ պտի մտածեմ, — ասում էր նա՝ առանց կանգ առնելու մի ամունիստ էլ չեղա՜վ, էթայինք մեր գործին...
— Կլինի՛, մի վախի, գալող նոյեմբերին կազատվենք:

— Հո՞ւրա, է, չեկա՛վ, էդ անտերը, — պատասխանում էր նա սրտնեղած ու շարունակում քայլել հետ ու առաջ, հետ ու առաջ, անվերջ, անհանգիստ, մինչև քունը տաներ և գնար քնելու...
Չնայած իր այդ ներքին անհանգստության՝ արտաքուստ խիստ հանգիստ տղա էր Խաչիկը, ինչպես և նրա ընկերները Սուրենն ու Նիկոլը: 
Ես գիտեի, որ նրանք դատապարտված են բանդիտիզմի համար, բայց գործի մանրամասնությունը լավ չէի իմանում: 
Մի անգամ երեկոյան, երբ Խաչիկը անհանգիստ ման էր գալիս անհանգիստ կորպուսի միջանցքում ես, ըստ սովորության, մոտեցա նրան ու հարցրի.
— Հը՛, Խաչի՛կ, էլի մա՞ն ես գալիս:

— Բա հի՞նչ անեմ, ամունիստ էլ չեղավ՝ էթայինք մեր գործին...
Եվ հանկարծ, անսպասելի կերպով կանգնեց, նայեց ինձ շեշտակի և հարցրեց.
— Գալ տալի մե՞ծ ամունիստ կլի:

— Այո, Խաչիկ, շա տ մեծ. կարծում եմ, որ անպայման կազատվես:

Նա նայեց, ժպտաց և կասկածանքով ասաց.
— Վախում եմ մեզ չազատեն...էրկու ամունիստ էղավ մեզ վրա չտարածեցին...
— Ինչո՞ւ, Խաչի՛կ:

— Ախր, անտերը... 
Էրկու անգամին էլ թուրք ենք սպանե... 
Հարցը դառելա ազգային... 
Ուզում էին գնդակահարեն Կենտգործկոմը ներեց...
Հետագայում ես իմացա նրանց գործի մանրամասնությունը: 
Դուրս եկավ, որ նրանք չորս հոգանոց խմբով, թալանի նպատակով, հարձակումներ են կատարելիս եղել հատկապես թուրք տների վրա, որոնցից երկուսի ժամանակ կատարել են սպանություններ: 
Երեք–չորս գործից հետո միանգամայն թողել են բանդիտիզմը, երկու տարի ապրել այլ աշխատանքներով, ոչ մի հարձակում չեն կատարել, — և հանկարծ, միանգամայն պատահական կերպով բացվել է նրանց գործը, և նրանք Ուղղիչ Տուն են ընկել: 
Սուրենը, Նիկոլը, Խաչիկը և մի ուրիշը, որին ես չտեսա, որովհետև նա իմ Ուղղիչ Տուն ընկնելուց 2 ամիս առաջ վախճանվել էր Ուղղիչ Տան հիվանդանոցում: 
Ասում էին, որ այդ վախճանվածն է եղել դրանց ղեկավարն ու կազմակերպիչը, այդ միֆական Մեսրոպը: 
Նրա ուժի, բնավորության և «քաջության» մասին պատմում էին լեգենդներ...
Չնայած, որ ես ապրում էի հիվանդանոցում, բայց երեկոները միշտ անց էի կացնում քրեական կորպուսի կամերաներում մասամբ նրանց կենցաղը դիտելու, մասամբ էլ մենակությունից ու ձանձրույթից չխեղդվելու համար: 
Եվ միշտ, որ երեկոյան էլ կամերաները մտնեի՝ պատկերը նույնն էր. խաղում են, նվագում, զրուցում: 
Չգիտեմ ինչու՝ կալանավորների աղմուկը, կամերաների իրիկնային ղժժոցը տխրեցնում էր ինձ. մարդիկ թվում էին անիրական ու ֆանտաստիկ, իսկ ամբողջ Ուղղիչ Տունը՝ անգո զառանցանք: 
Իմ ամբողջ էությամբ ես զգում էի, որ այդ մարդիկ, որ երգում են, ծիծաղում, վիճում, նվագում, կամ քայլում անկյունից անկյուն — չնայած երգին, նվագին, ծիծաղին ու սրախոսություններին տխո՛ւր են, այնքա՛ն տխուր, որքան առհասարակ կարող է տխուր լինել մարդ կոչվող արարածը: 
Եվ դա ճիշտ էր– դրա ամենալավ ապացույցն այն էր, որ երեկոները կալանավորները չափազանց ջղային էին դառնում, անհանգստանում էին, հասարակ բաների համար կռվի բռնվում, խոսքով խոցում իրար, հեգնում ու ծաղրում: 
Մարդկային անսահման հոգին էր ըմբոստանում ու ազատ ելք պահանջում, — ձգվելու, տարածվելու, շուռումուռ գալու, փողոց, դաշտ գնալու, ոսոխի ու բարեկամի տեսնելու, գգվելու ու կռվելու հնարավորություն: 
Եվ կալանավորներն ամեն մի հնարքի դիմում էին, ամենաաներևակայելի միջոցների խեղդելու հուզական այդ ծայրահեղ թախիծը, ծայրահեղ անհանգըստությունը:

Իսկ դե ի՞նչը կարող է ընդհանրապես ավելի լավ հանգըստացնել, ելք տալ տխրող ու անհանգստացող մարդու կուտակված հույզերին, եթե ոչ ծաղրը, հեգնանքը, դիմացինի նսեմացումը: 
Այսպես թե այնպես գոնե մեկից ոխ ես հանում, հետն էլ մի փոքր զվարճանում — ով ուզում է լինի այդ «մեկը», թեկուզ հարազատ ընկերդ: 
Ուստի միանգամայն թող զարմանալի չթվա, որ կալանավորները զվարճանալու համար դիմում էին երբեմն — և բավականին հաճախ — հետևյալ միջոցին:

Մի անգամ երեկոյան ես գնացել էի վերի կամերաները: 
Երբ մտա ութերորդ կամերան տեսա Բաղդասարը սավանից հիվանդանոցային խալաթ է շինել, քորոցներով ամրացրել իր վրա, կռնատակին զանազան թղթեր դրել ու կանգնել է կամերայի մեջտեղը: 
Կալանավորները զվարթ ծիծաղում էին և խորհուրդներ տալիս, թե էլ ի՞նչ անի, որպեսզի իսկական բժշկի կերպարանք ստանա: 
Երբ նա վերջացրեց իր պատրաստությունները՝ մոտեցավ ինձ և խորհրդավոր կերպով ասաց,
— Գնա՛նք մեզ հետ. հետաքրքիր բան է լինելու:

Հետո նա արագ դուրս ելավ, նրա հետևից՝ կամերայի ամբողջ բնակչությունը: 
Նկատեցի, որ դրանցից մեկը ամանով ջուր է վերցրել ու թաքցրել վերարկուի տակ: 
Երթն արագ անցավ միջանցքով և մտավ ծայրի կամերան: 
Առաջինը՝ արագ, հատու քայլերով մտավ Բաղդասարը, հետևից երեք ուրիշ կալանավորներ, մյուսները մնացին դռան առջև կանգնած:

— Ո՞վ է էստեղ կամերային ավագը, — չոր, պաշտոնական հազալով հարցրեց Բաղդասարը: 
Ավագն առաջ եկավ:

— Նոր կալանավորներ կա՞ն:

— Երկուսը կան:

— Ովքե՞ր են, ցո՛ւյց տուր:

Ավագը ցույց տվեց: 
Նորեկներն արդեն հանել էին շորերը և պառկել: 
Գյուղացիներ էին:

— Ձա՛յն տու՛ր դրանց` ասա բժիշկը եկել է քննելու: 
Նկատեցի, որ ինչպես կամերայի ավագը, այնպես էլ մյուս կալանավորները ժպտում են, բայց չեն խանգարում: 
Պարզ էր, որ նրանք առաջին անգամը չէ, որ ներկա էին գտնըվում նման տեսարանի և այն, ինչ տեղի էր ունենալու նրանց այս գլխից մեծ հաճույք էր պատճառում:

Երբ ավագն արթնացրեց նորեկներին և հայտնեց նրանց, որ բժիշկը եկել է քննության նրանք ճմռեցին աչքերը և թռան ոտքի: 
Վախեվախ մոտեցան բժշկին, այսինքն Բաղդասարին, և անասնական աչքերով սկսեցին նրան նայել:

Հենց այդ ժամանակ մոտեցավ Բաղդասարին մեզ հետ եկած կալանավորներից մեկն ու երկարեց նրան մի թուղթ:

— Ընկե՛ր բժիշկ, — ասաց նա կերկերացող ձայնով, — խնդրում եմ խնդիրքս չմեռժես:

— Ժամանակը չէ՛, հետո, — բարկացավ Բաղդասարը, բայց թուղթը վերցրեց: 
Իբր կարդաց և պաշտոնական հայտնեց.
— Լա՛վ, վաղը կգաս հիվանդանոց:

Այս ամենը, ինչպես և հաշված էր, թողեց նորեկների վրա շշմեցնող տպավորություն, նրանց համար կասկած անգամ չմնաց, որ եկողը բժիշկն է — և ո՞վ իմանա, թե ի՞նչ իրավունքներ ունի...
Բաղդասարը մոտեցավ առաջին նորեկին.
— Կուրծքդ բա՛ց:

Նորեկը բաց արեց կուրծքը: 
Բաղդասարն ականջը դրեց կրկին, իբր լսեց:

— Լա՛վ: 
Հիմա մե՛ջքդ:

Նորեկը շուռ եկավ և վեր քշտեց շապիկը: 
Բոլորը լարված, ծիծաղները պահած՝ հետևում էին տեսարանին: 
Բաղդասարը մատիտի կտորով մի երկու անգամ զարկեց նրա մեջքին, հետո հայտնեց.
— Լա՛վ: 
Իջեցրո՛ւ:

Ու ցույց տվեց շալվարը: 
Նորեկը, հլու, իջեցրեց շալվարը: 
Եվ հենց այդ վայրկյանին հետևից մոտեցավ Բաղդասարի հետ եկած կալանավորներից մեկը և հետն ամանով բերած սառը ջուրը շաղ տվեց նորեկի տկլոր մարմնի վրա... 
Նորեկն անմիջապես վեր քաշեց շալվարը:

Կամերան թնդաց միահամուռ ծիծաղից: 
Բաղդասարը հեգնանքով խփեց նորեկի քթին, և նրանք նոր հասկացան, որ չարաչար խաբվեցին...
Ահա այսպիսի միջոցների էին դիմում կալանավորները գոնե քիչ զվարճանալու, ցրելու համար իրենց անսահման ձանձրույթն այն «չի» երեկոներին, երբ կուլտբաժնում ո՛չ ներկայացում էր լինում, ո՛չ կենդանի լրագիր:

Հետո նրանք ցրվում էին իրենց կամերաները, մեկը մյուսի հետևից պառկում — և քունը իջնում էր նրանց անհանգիստ, ձանձրացող սրտերին՝ անիրական երազներում գոնե տեղափոխելու նրանց և այն երջանիկ աշխարհը, որ գտնվում է Ուղղիչ Տան դարպասներից, պատերից անդին...
Սակայն երբ ես հետագայում տեղափոխվեցի քրեական կորպուսը նկատեցի, որ կալանավորներից շատերը գիշերներն էլ են անհանգստանում, քնի մեջ խոսում են, շարժումներ անում, հայհոյում, ժպտում... 
Այս հանգամանքի վրա ևս, որքան հիշում եմ, իր ժամանակ ուշադրություն է դարձրել Ֆյոդոր Դոստոևսկին:

Անհանգիստ էին քնում կալանավորները, և ես սկզբներում ինձ բավականին վատ էի զգում, երբ մնում էի անքուն, իսկ շուրջս քնած մարդիկ խոսում էին, ժպտում, ճչում ու անհանգստանում: 
Իսկ իմ հարևան կալանավորը, մի երիտասարդ գյուղացի, քնի մեջ թափահարում էր ձեռքերը, սպառնում, մենամարտում ինչ-որ անհայտ ոսոխների հետ, որոնք սակայն նույնքան հեռու էին նրանից, որքան ինձ հեռու էր թվում այդ անքուն գիշերներին փրկարար լուսաբացը...
XVI. Նոյեմբերի 29-ը Ուղղիչ Տանը, կալանավորները գնում են քաղաք՝ երթի, ձայնազուրկների ցուցակը և մարդահամարը
Նոյեմբերի 29-ին, Հայաստանի խորհրդայնացման վեցերորդ տարեդարձի օրը, առավոտյան, երբ բաց արի կամերայիս դուռը դրսից, քրեական կորպուսի բակից և Ուղղիչ Տան գրասենյակից ականջիս հասավ մի բազմաձայն աղմուկ: 
Անմիջապես դուրս եկա բակ և տեսա, որ Ուղղիչ Տան գրասենյակի առաջ ու քրեական կորպուսի բակում խռնվել է կալանավորների բազմաղաղակ բազմությունը: 
Խոսում են, քաշքշում իրար, հրհրվում, առաջ քշվում, աղմկում, ծիծաղում, բացականչում: 
Մոտեցա հարցրի հիվանդանոցային ծառայողին.
— Ի՞նչ է, ինչո՞ւ եք իրար խառնվեր
— Գնում ենք քաղաք՝ երթին մասնակցելու, — ուրախ բացականչեց ծառայողը:

— Բա կալանավորնե՞րն ինչու են իրար խառնվել:

— Նրանք էլ են գալիս, հրեն ընկեր պետը ջոկում ա՝ ո՛վ գա, ո՛վ չգա...
Նայեցի՝ քրեական կորպուսի դռան առջև կանգնել է պետը ուրախ, իրար խառնված կալանավորների ժխորում ու մեկ-մեկ ընտրելով բաց է թողնում նրանց այս կողմը: 
Այստեղ իրար գլխի հավաքված բարձրաձայն զրույց են անում Ուղղիչ Տան գրասենյակի, բանվորական սեղանի և հիվանդանոցի ծառայողներն ու հսկիչները: 
Նրանցից մեկը բռնել էր կուլտբաժնի դրոշակը, իսկ Անահիտը, այն Անահիտը, որ բեմ դուրս գալիս միշտ զվարթացնում էր բոլորին — հավաքել է Անուշին, Մարգարիտին, Լյուբային, Մանիշակին և մի երկու այլ կալանավորուհիների ու բացատրում է նրանց, թե ինչպես պետք է գնան և ինչպես պետք է մասնակցեն երթին...
Մոտեցա պետին: 
Նրա շուրջը կատարյալ ճակատամարտ էր. բոլորն էլ ուզում էին գնալ քաղաք, սակայն պետին հարկավոր էր ընտրել այնպիսիներին, որոնց կարելի էր միանգամայն վստահել:

Մոտ մի ժամվա աղմուկից ու հարայհրոցից հետո վերջապես մի կողմ հավաքվեցին մոտ 80 կալանավոր, որոնք և պետք է քաղաք գնային տոնական երթին մասնակցելու: 
Նրանց բոլորի էլ դեմքը փայլում էր հաճույքից և ուրախությու նից: 
Մեծ մասը գյուղացի կալանավորներ էին, որոնց համար մեծ բավականություն էր ոչ միայն քաղաք գնալը, այլև տոնական երթին մասնակցելը, գիտեին, որ երաժշտություն պիտի լինի, պիտի անցնեն ժողովրդով լիքը փողոցներով, լսեն կառավարության անդամների ճառերը և ողջունեն նրանց, ինչպես մնացած քաղաքացիները: 
Առանձնապես դուր էր գալիս նրանց նաև այն հանգամանքը, որ նրանք գնալու էին առանց հսկիչների: 
Դրանցից մի քանիսը, ճիշտ է, պիտի մասնակցեին երթին, սակայն ոչ թե շարքի հետևից ու առաջից, կամ կողքերից, ինչպես հսկիչներ, այլ իբրև Ուղղիչ Տան ծառայողներ մնացած ծառայողների հետ միասին կալանավորների հետ խառը:

Կալանավորներին, տոնական երթին մասնակցելու համար, քաղաք ուղարկելու գաղափարն իրեն պետին էր պատկանում, ուստի, եթե անպատեհություններ պատահեին, պատասխանատուն ինքն էր, սակայն նա հաստատ համոզված էր, որ բոլորն էլ կգնան ու հետ կգան առանց անպատեհությունների — ինչպես և պատահեց:

Դեռ սկզբից ես նկատել էի, որ ամբողջ ժամանակ պետի շուրջն է դառնում Եֆիմ Բրավելմանը. նա ևս ցանկանում էր քաղաք գնալ, բայց պետը չէր թողնում երևի կասկածելով, որ կարող է փախչել: 
Նա ամեն կերպ համոզում էր պետին, որ դա անհնարին է, որ ինքը, Եֆիմ Բրավելմանը, սրիկա հո չէ, որ ի չարը գործ դնե պետի վստահությունը: 
Սակայն ոչ մի բան չօգնեց, և Եֆիմ Բրավելմանը մնաց Ուղղիչ Տանը: 
Խայթվածի պես նա ամբողջ ժամանակ դեսուդեն էր վազում, սրան նրան դիմում, արդարացնում իրեն և աշխատում հանգստացնել իր խոցված ինքնասիրությունը: 
Պետի անվստահությունը նա վերագրում էր միմիայն չար լեզուների զրպարտություններին, ակնարկում էր, որ այդ գործում պակաս դեր չի խաղացել Բելոգուրովը... 
Ու դիմելով ամենքին հարց էր տալիս.
— Ասացեք խնդրեմ՝ դուք հավատո՞ւմ եք, որ ես կարող եմ փախչել...
Թեկուզ բոլորն էլ համոզված էին, որ եթե ամբողջ Ուղղիչ Տանը կա մեկը, որ ամենից շուտ կարող է փախչել — դա հենց Եֆիմ Բրավելմանն է, սակայն, քաղաքավարությունից դրդված, չէին արտահայտում իրենց կարծիքը: 
Վերապահ հայացքով միայն կարծես հասկացնում էին.
— Ով իմանա, կարող ես և փախչել...
Երբ նա ինձ էլ դիմեց իր վերոհիշյալ հարցով. — ես չթաքցրի իմ կարծիքը.
— Ով իմանա, — ասացի ես Եֆիմին — կարող եք և փախչել...
Նա խայթվածի նման ձեռքը կրծքին տարավ, աչքերը թույն արձակեցին, մի վայրկյան մտածեց երևի գտնելու համար մի այնպիսի փաստարկում, որ միանգամայն հողին հավասարեցնի մեր գծուծ կասկածները, — և ասաց.
— Ասացե՜ք խնդրեմ... 
Իմ մի ֆունտ շաքա՛րն է այստեղ, հասկանո՞ւմ եք մի ամբողջ ֆունտ շաքարը — իսկ ես պիտի փախչեմ...
Ու թունոտ, ոչնչացնող մի հայացք խրելով իմ սիրտը՝ Եֆիմ Բրավելմանն արագ հեռացավ:

Իբրև այդ օրվա հետաքրքիր տպավորություններից մեկը՝ չեմ մոռանա նաև Խուժան-Խաչոյին: 
Դա մի կիսագյուղացի ոեցիդիվիստ-կալանավոր էր, երիտասարդ, բարձրահասակ, սև գանգուր մազեր ուներ, որ միշտ սանրում էր խնամքով, նրա միակ հարստությունը հենց այդ մազերն էին, և նա ջանք չէր խնայում դրանց խնամելու: 
Այդ սև, պսպղուն մազերը նրա կեղտոտ գլխի ու հագուստների կողքին թողնում էին տարօրինակ տպավորություն. կարծես վարսավիրից գնած բեմական մազեր էին թյուրիմացաբար դրված այդ կեղտոտ, ճղոտած շորերով ռեցիդիվիստի գլխին: 
«Խուժան» անունը վաստակել էր Ուղղիչ Տանը կատարած բազում չարությունների համար, կռվում էր նորեկների հետ, հետները դրամ խաղում և այլն: 
Սակայն նրա արարքները ոչ լուրջ բնույթ էին կրում, երազանքն էր դուրս գալ Ուղղիչ Տնից և իրենց գյուղը գնալ երկրագործությամբ պարապելու:

Պետը նրան ևս թույլատրել էր գնալ, բայց նա չէր գնում, որովհետև. շորերը ճղոտած էին: 
Ինչպե՞ս կարելի էր տոնական երթին մասնակցել ճղոտած շորերով: 
Բայց մեծ ցանկություն ուներ գնալու երևում էր բորբոքված, փայլող աչքերից:

Վերջապես բացվեցին Ուղղիչ Տան դարբասները, դրոշակակիրն առաջ անցավ, և մնացող կալանավորների ուռռաների, աղաղակների և նախանձոտ հայացքների ներքո կալանավորների երթը դուրս եկավ դարբասներից: 
Առջևից գնում էր դրոշակակիրը, նրան հետևում էին Ուղղիչ Տան ծառայողներն ու կալանավոր կանայք, հետո մնացած կալանավորները: 
Արդեն բոլորն էլ համարյա անցել էին դարբասներից, երբ հանկարծ հևիհև հասավ նրանց... 
Խուժան-Խաչոն: 
Նայեմ նոր բլուզ է հագել, նոր շալվար: 
Գլխարկ չէր գտել, սակայն նոր թրջած ու սանրած մազերը փայլում էին մի այնպիսի կատաղի փայլով, որ հազար գլխարկ արժեր...
Երկու ժամ հետո բոլորն էլ կարգով կանոնով վերադարձան քաղաքից և ոգևորված պատմում էին քաղաքի խուռն բազմության, երաժշտության և դրոշակների մասին: 
Առանձնապես գոհ էին, որ բոլորն ուշադրություն էին դարձրել իրենց երթին, հանաքով ասում էին, որ իրենց թողած տպավորությունը նման է եղել «ֆուրորի»...
Չգիտեմ ինչու՝ իմ հիշողության մեջ կալանավորների այս երթի գնալը միշտ զուգորդվում է մի այլ դեպքի, որի մասին հիշելիս միշտ իմ աչքի առաջ է գալիս Միսաքը, Ուղղիչ Տան հռչակավոր սրախոսը:

Խորհուրդների վերընտրության օրերին մի անգամ քաղաքից Ուղղիչ Տուն վերադարձավ Միսաքը և մտնելով կամերան առանց առաջաբանի ասաց.
— Հողը մեր գլխըներին ամունիստը դուրս է էկե — դուք բեխաբար...
Բոլորը վեր թռան տեղներից և շրջապատեցին նրան:

— Ո՞նց թե, ո՞վ ասավ, ի՞նչ ամունիստ...
— Հե՛ն և կպցրել են պատերին, մեկը պոկի բերեցի՝ ասի մեր տղերքն ուրախանան...
Ու ձեռքը գրպանը կոխեց, հանեց չորս տակ ծալած մի թուղթ: 
Սակայն մինչև բաց անելը՝ թաթով խփեց Լազգու գլխին ու բացականչեց.
— Քե՛զ էլ են հիշուկ, բախտավարի գլուխ... 
Մարթահեսաբի են հաշիվե...
Ու բաց արեց թուղթը: 
Դա... 
Երևան քաղաքի ձայնազուրկների չեմ հիշում ո՛ր համար ցուցակն էր, որի մեջ տպված էին մեր կալանավորներից շատերի անունները:

Բոլորը շվարած մնացին: 
Ու թափվելով վրա՝ յուրաքանչյուրն սկսեց փնտրել իր անունը:

Բոլորն էլ, իհարկե, շատ լավ գիտեին, որ իրենք զրկված են քաղաքացիական իրավունքներից, բայց այդ ցուցակը բոլորի էլ վրա ծանր տպավորություն թողեց: 
Եվ հասկանալի է, թե ինչու: 
Դա մի կենդանի, կոնկրետ հիշեցում էր, որ իրենք կալանավորներ են, շրջանից արտաքսված մարդիկ: 
— Մյուս կողմից, երևի, հիշեցրեց ծանոթներին ու բարեկամներին, որ դրսում կարդալու են այդ ցուցակները և տխրելու կամ ուրախանալու:

Սակայն, չնայած ցուցակի թողած ընդհանուր տխուր տպավորությանը կալանավորներից շատերը տխրում էին, որ իրենց անունը ցուցակում չկա: 
Կալանավորների տխրության ու հուզմունքի պահերին միակ փրկարար ելքը ծիծաղն է, հեգնանքն ու ծաղրը, ուստի նրանք սկսեցին հեգնել նրանց, ում անունները չկային ցուցակում:

Միսաքի բերած ցուցակը մեծ ֆուրոր առաջացրեց Ուղղիչ Տանը: 
Կամերայից կամերա էին տանում և բարձրաձայն կարդում: 
Եվ երբ կարդում էին որևէ ներկա գտնվողի անուն վերջինս քաշ էր գցում գլուխը, մեղավորի նման ժպտում, իսկ մյուսները հռհռում էին բարձր, կարծես ցուցակում տպված էր մի հատու սրախոսություն...
Իսկ թուրք գյուղացի կալանավորները, ցուցակն Ուղղիչ Տուն ընկնելուց երկար դեռ անց, մեկ-մեկ գալիս էին ու խնդրում, որ նայեմ կա արդյոք իրենց անունը, թե ոչ: 
Եվ երբ գտնում էի, նրանք երկար նայում էին իրենց համար անհասկանալի այդ սև նշաններին, օրորում էին գլուխները և հեռանում: 
Թե ի՞նչ էին մտածում նրանք դժվար էր գուշակել, սակայն դեմքերի արտահայտությունից երևում էր, որ ցուցակում տպված սև նշանները նրանց ուղեղներում առիթ էին տալիս ոչ այնքան էլ զվարթ, կամ հաճելի մտքերի:

Այնինչ մարդահամարը կալանավորներին մեծ հաճույք պատճառեց: 
Իհարկե, կար և որոշ տխրություն երբ հարցնամ էին ընտանիքի անդամների մասին, բայց ընդհանուր առումով գոհ էին, որ իրենց էլ են մարդ հաշվում, ինչպես բոլոր մարդկանց, — նրանց, որ դրսում են գտնվում, ազատ են ու չեն կրում «կալանավոր» անունը: 
Առանձնապես ուրախացել էր Լազգին:

— Գրա՛, — ասում էր նա ցուցակագրող կալանավորին, — էնպե՛ս դրա՝ հմմեն ճանչնան... 
Լազգի չգրաս` Հա՛յկ դրա... 
Հայկ Խոյեցյան՝ հինքը քյավառցի...
— Կին ունե՞ս:

— Իյա՜... 
Ընձի կնի՞կ հուստ՞ա... 
Լազգին ի՞նչ կանա կնիկ... 
Քաղաք էնքա՜ն կնիկ շնից շատ...
Նոյեմբերի 29-ի երեկոյան Ուղղիչ Տանը կայացավ միտինգ, որին ներկա էին համարյա բոլոր կալանավորները: 
Կուլտբաժնում նոր լամպեր էին դրել, դահլիճը զարդարել դրոշակներով: 
Նվագում էր կալանավորների երաժշտախումբը՝ թառ, ջութակ, մանդոլին ու դհոլ: 
Կամ առանձին՝ դհոլ-զուռնա:

Երբ վարագույրը բացվեց՝ բեմի վրա, սեղանի շուրջը նստած էին կուլտբաժնի վարիչը, Ուղղիչ Տան պետը, կուլտկոմիսիայի նախագահը և կալանավորների ներկայացուցիչները: 
Ռուսների ներկայացուցիչը Բելոգուրովն էր, իսկ թուրքերի կողմից սեղանի, աջ կողմը բազմել էր ՜մի գյուղացի կալանավոր՝ հսկա փափախը գլխին:

Միտինգը բաց արեց, կուլտկոմիսիայի նախագահը, որից հետո խոսեցին Ուղղիչ Տան վարչության և կալանավորների ներկայացուցիչները: 
Կալանավորներից երկուսը խոսելու փոխարեն արտասանեցին հատկապես այդ առթիվ գրված իրենց բանաստեղծությունները՝ առաջինը հայերեն, երկրորդը ռուսերեն: 
Այդ օրը լույս էր տեսել պատի թերթի ընթացիկ համարը՝ նվիրված նոյեմբերի 29-ին, ուր և տպված էին այդ բանաստեղծությունները:

Միտինգից հետո կալանավորները խաղացին երեք պիես հայերեն, թու՛րքերեն, ռուսերեն: 
Ներկայացումների ընդմիջումներին նվագում էին ու պարում. և նորից՝ աչքերում կրակե խանչալներ խաղացնելով՝ պարում էր ու կատաղի աչքերով կանանց կողմը նայում մեր Լազգին...
Երեկույթից հետո տրվեց ընթրիք, որ մեծ հաճույք պատճառեց կալանավորներին:

Այդ օրը Ուղղիչ Տանն անցկացրած իմ ամենահետաքրքիր օրերից մեկն էր, — և ես երբեք չեմ մոռանա այդ օրը՝ նոյեմբերի 29-ը Երևանի Ուղղիչ Տանը...
1926 թվի նոյեմբերի 29ը:

XVII. Ութերորդ կամերայի բնակիչները. «Անաշան» և «Կատորյանին»-ը, Հաջին և դավաճան ջութակը
Ուղղիչ Տնից դուրս գալուցս մի ամիս առաջ ես թողի հիվանդանոցում հատկացված իմ «մեկուսացման սենյակը» և տեղափոխվեցի քրեական կորպուսի վերի հարկը՝ ութերորդ կամերան:

Այդ կամերան Ուղղիչ Տանը հռչակված էր, իբրև անուղղելի ռեցիդիվիստների կամերա: 
Իմ այնտեղ տեղափոխվելու ժամանակ թեկուզ նա չուներ իր նախկին «անխառն» երանգը, սակայն էլի նրա բնակչությունը բաղկացած էր բավականին հետաքրքիր կալանավորներից: 
Այդտեղ էին բնակվում Բաղդասարը, Լազգին, Օսը, Դարչոն, Համոն և մի շարք ուրիշ յուրօրինակ ու հետաքրքիր մարդիկ...
«Ինտելիգենտներից» երկու հոգի միայն կային այդ կամերայում: 
Մեկը Բենժամենն էր, իսկ մյուսը Եփրեմ անունով մի չափազանց երիտասարդ կալանավոր, որին հետագայում ես շատ սիրեցի և կապվեցի նրա հետ: 
Դա նախկին խորհրդային ծառայող էր, որ Ուղղիչ Տուն էր ընկել յուրացման մեղադրանքով: 
Մենք միևնույն օրն էինք ձերբակալվել, և ես հիշում եմ, որ իմ ձերբակալության առաջին օրը դեռ. միլիցիայի քրեական բաժնում, ես տեսա նրան առավոտը լվացվելու գնալիս: 
Ամբողջ գիշերը ես անքուն էի մնացել ու ծխել, այնպես որ վերջացել էր ծխախոտս — և այնտեղ, քրեական բաժնում, նա ինձ տվեց մի տուփ էժանագին գլանակներ, որպիսիքը հետագայում Ուղղիչ Տանը ես տալիս էի Անուշին ու Մարգարիտին: 
Ուղղիչ Տանը նա առանձնապես շահեց իմ համակրանքը իր փայլուն ընդունակություններով կուլտ-կրթական գործում և իր ընկերական վերաբերմունքով դեպի կալանավորները: 
Երբ հայտնեցի ութերորդ կամերայում, որ իրենց մոտ եմ տեղափոխվելու՝ ուրախացան և անմիջապես մի քանիսը եկան իրերս տեղափոխելու: 
Իբր առանձին հարգանք՝ Համոն զիջեց իր տեղը անկյունում, պատուհանի ներքևը, որ ամենալավ տեղն էր համարվում:

Այդ երեկո, երբ ես կամերան էի գնում, նկատեցի: 
Որ միջանցքում, հենց հատակի վրա, կարպետների մ՛ուկ մտած` պառկել են և պատրաստվում են քնելու ինչ-որ նոր կալանավորներ: 
Մոտեցա՝ թուրք կալանավորներ էին գյուղացիներ՝ բոլորն էլ ձերբակալված իրենց անչափահաս աղջիկներին ամուսնացնելու համար:

Մտա հարևան կամերաները: 
Բոլորն էլ լիքն էին կալանավորներով: 
Նրանցից շատերին ես արդեն ճանաչում էի: 
Մեծ, մասը գյուղացիներ էին` դատապարտված սպանության, գողության կամ այլ հանցագործությունների համար: 
Բավական քանակությամբ կային և .քաղաքի լյումպեններ՝ մեծ մասամբ գողեր ու խուլիգաններ: 
Կատարյալ «հատակ» էր և ինձ որոշ ժամանակ վիճակվեց ապրել այդ «հատակում»–:




 --------------------------------------- 


Մի բան, որ առաջին հայացքից աչքի էր զառնում այդ վերի կամերաներում — դա այն էր, որ դրանց բնակչության մեծ մասը զուրկ էր ամենատարրական հարմարություններից: 
Շատերը ո՛չ մատրաց ունեին, ո՛չ վերմակ: 
Շատերը քնում էին երկու ընկերով՝ մի վերմակի ներքո: 
— Խեղճություն էր, չքավորություն, անտերություն ու կեղտ... 
Ծանր տպավորություն էին թողնում այդ կամերաները մանավանդ գիշերները:

— Խեղճություն է, անսահմա՛ն խեղճություն,— ասում էի ես հաճախ Ուղղիչ Տան պետին, երբ նա գիշերները գալիս էր կամերաները նայելու. — հարկավոր է օգնել:

— Էս է՝ արհեստանոցները կարգի բերենք — գուցե հնարավոր լինի օգնելու: 
Գոնե մի-մի մատրաց էլ է տանք՝ էլի բան է:

Չգիտեմ՝ մինչև հիմա եղա՞վ արդյոք այդ հնարավորությունը՝ գոնե մի-մի մատրաց տալու այդ խեթերին, այդ «թշվառներին», ինչպես կասեր դրանց մասին ֆրանսացի մեծանուն վիպասանը:

Կալանավորական կյանքի մի շարք կողմեր, որ մինչ այդ անհայտ էին ինձ, առաջին անգամ իմ ուշադրությունը գրավեցին ութերորդ կամերան տեղափոխվելուց հետո: 
Սրան թերևս օգնեց և այն հանգամանքը, որ սկզբից ևեթ ես ինձ «հավասար» պահեցի նրանց հետ: 
Պայմաններն էլ ինձ համար այնպես էին դասավորվել, որ ես ուզած չուզած՝ պիտի ապրեի նրանց պես, համարյա նրանց կենցաղով: 
Դրսից արդեն ես ոչինչ չէի ստանում՝, սպիտակեղենս, ինչպես և նրանք, տալիս էի լվանալու Անուշին ու Մարգարիտին, որի համար, ինչպես և նրանք, նվիրում էի նրանց հաց, ծխախոտ, կամ էժանագին կոնֆետներ: 
Ծխախոտի և այլ պետքերի համար փող գտնելու միակ հնարավորությանս այն հնարավորություններն էին, որ ունեին նրանք, ծախում էի իրերս, խանութից պարտք վերցնում և այլն: 
— Այնպես որ որոշ չափով մենք հավասար մարդ՛իկ էի՜նք, և այս հանգամանքն ինձ օգնեց մասամբ շահելու նրանց ընկերական վստահությունը:

Վերի կամերաների կյանքն ուսումնասիրելու խնդրում ութերորդ կամերան հարմար էր և ա՛յն տեսակետից, որ մի տեսակ ակումբ էր բոլոր վերի կամերաների համար: 
Մեզ մոտ կային երաժիշտներ, որ երկար նվագում էին երեկոները և ունկնդիրների ահագին բազմություն հավաքում: 
Մեզ մոտ էր, վերջապես, և լյումպենռեցիդիվիստների շտաբն ու նրանց պարագլուխը Բաղդասարը:

Մեր, այսինքն ութերորդ կամերայում, լյումպեններից բացի կային և մի քանի այլ կալանավորներ: 
Ամենից առաջ հարկավոր է հիշել երկու թուրք կալանավորների, որ թեկուզ մեր կամերայում էին բնակվում, բայց իրենց առանձնացած էին պահում, համարյա չէին մասնակցում կամերայի ընդհանուր կյանքին: 
Սպանության գործով դատապարտված երևանաբնակ թուրքեր էին դրանք, որ դրսից միշտ ուտելեղեններ էին ստանում, բայց երբեք չտեսա, որ մեկին հյուրասիրեին: 
Այնինչ մի անգամ — առաջին և վերջին անգամ– երբ Օսը տնից խմորեղեններ ստացավ, — գյուղական գաթաներ և փախլավաներ — հինգ րուպե անց՝ ոչ մի կտոր չմնաց: 
Մոր ուղարկած բավականին մեծ սնդուկում: 
Թուրք կալանավորներն աշխատում էին խոզանականոցում, առավոտները գնում էին, երեկոները գալիս: 
Ուղղիչ Տան ճաշը չէին ուտում, իսկ հացը հավաքում էին ու տալիս չքավոր կալանավորներին՝ իրենց մատուցած որոշ ծառայությունների հանդեպ, օրինակ՝ լվացքի, ամաններ լվանալու և այլն: 
Մեզ Հետ համարյա չէին խոսում, բայց չէին էլ խանգարում մեզ: 
Մինչև լույս էլ աղմկելու լինեինք՝ չէին բողոքի: 
Չեզոք էին պահում միշտ իրենց՝ երբ կալանավորները վարչության հետ այս կամ այն վեճն էին ունենում: 
«Անշառ» մարդիկ էին, ինչպես ասում էր Բաղղասարը, և մեր կամերայի բնակչությունը դժգոհ չէր նրանցից:

Մեր կամերայում ապրում էին երկու պոլսեցի Հաջին ու Միհրանը: 
Հաջին մոտ 35 տարեկան, միջահասակ, բաց կապույտ աչքերով և դեղին մազերով մի կալանավոր էր, խաղաղ, մեղմ բնավորությամբ, ինչպես և նրա ընկերը: 
Դատապարտված էր սպանության գործով — և մարդ դժվար էր հավատում, որ կապույտ աչքերով այդ խաղաղ մարդն ընդունակ է սպանության: 
Կամերայում հայտնի էր նրանով, որ ուդ էր նվագում: 
Մանդոլինի նման, սակայն մի փոքր մեծ, գործիք էր դա, տաճկական մանդոլին, որի հնչյունները մեղմ էին, ինչպես Հաջու բնավորությունը: 
Երեկոները ծալապատիկ նստում էր իր կոյկայի վրա, հավաքում էր շուրջը մի քանի ուրիշ պոլսեցիներ, երկա՜ր-երկա՜ր նվագում էր մեղմ, սրտաբեկ, տխուր երգեր՝ ձայնակցելով ուդին իր նույնպիսի մեղմ, սրտաբեկ ձայնով: 
Երգերի մեծ մասը տաճկական ժողովրդական երգեր էին, ինչպես և նրանց զրույցն էր տաճկերեն: 
Բացի պոլսեցիներից ու, կարծեմ, Միսաքից՝ ոչ ոք չէր հասկանում ու սիրում ուդը, այդ բադանման գործիքը, որի ձայնը նման էր մեռնող երեխայի հառաչանքի:

Միհրանը 50-նն անց մարդ էր արդեն, նախկին մսագործ, որ մորթել էր իր ընկերոջը՝ խանութի շուրջը եղած վեճի պատճառով: 
Նույնպես մեղմ բնավորություն ուներ չնայած աժդահա հասակին և բավականին բռի, կոպիտ արտաքինին: 
Սա էլ երեկոները ծալապատիկ նստած՝ ունկնդիր էր լինում Հաջու նվագին և մելամաղձոտ ու տխուր օրորում գլուխը: 
Ինչքան մոտենայի նրան այդ վայրկյանին՝ գլուխը կբարձրացներ ու կասեր.
— Շա՛տ անուշ կնվագե... 
Անո՛ւշ կուգա սրտիս...
Սրանք երկուսն էլ աշխատում էին արհեստանոցներում և օրվա մեծ մասը կամերայից դուրս էին անցկացնում:

Մեր կամերայում էր մնում նաև Միխո անունով մի նախկին բաղնիսպան, որ դատապարտված էր միջնորդության գործով: 
50-ին մոտ մարդ էր. բարձրահասակ, գլխակախ, չոր: 
Մի բան կար դեմքի արտահայտության մեջ, որ հիշեցնում էր ներքինու: 
Դեմքը երկարավուն էր ու չոր, վրան դեղին մագաղաթ, այտոսկրները ցից, ինչպես մոնղոլի, սպիտակախառն, բորբսնած մազերը խուզած մեքենայով: 
Աչքերը մանր ու անարտահայտիչ, հայացքն իր մեջ քաշած, փակ, ինչպես բանալին կորած կողպեք: 
Մտերիմ ձայն ուներ ու խոսում էր կամացուկ, բայց տարօրինակ շտապ՝ բառերի վերջավորությունները կլանելով: 
Ասում էր նախադասությունը արագ — ու հանկարծ, անսպասելի՝ կտրում: 
Խոսելիս սովորություն չուներ երեսիդ նայելու. խոսում էր մի կողմ, կարծես երրորդ անձնավորության հետ էր խոսում: 
Լռակյաց էր. ահռելի քայլվածք ուներ, քարերի վրայով էլ քայլելիս լիներ՝ կարծես քայլում է խալիչայի վրայով: 
«Երևի մեծ դիվանագետ կլիներ, կամ մեծ ինկվիզիտոր, եթե ապրեր միջին դարերում ու այլ պարագաներում» — մտածում էի ես միշտ՝ Միխոյին նայելիս:

Գլխակախ, լուռ, ինքն իր մեջ խորասուզված՝ անլսելի քայլերով երեկոները քայլում էր Միխոն միջանցքում ու քաշում էր թազբեհը: 
Կամ մեկի կոյկային նստած՝ գաղտնի զրուցում: 
Մոտենայիր — անպայման կընդհատեր զրույցը՝ ինչի մասին էլ խոսելիս լիներ: 
Նստելու ձևն անգամ յուրօրինակ էր. նստում էր կոյկայի, կամ նստարանի եզերքին՝ չոր, ցից՝ կարծես հենց այնպես, մի վայրկյանքով է նստել — այս րոպեիս կբարձրանա ու կգնա: 
Խորը հետք են թողնում մարդկանց ամեն ինչի վրա արհեստները, դրա ամենալավ ապացույցն էր — Այդ զարմանալի Միխոն:

Նույն գործով դատապարտված ապրում էր մեր կամերայում և մի երիտասարդ՝ Կարո անունով: 
Բայց սա, ինչպես երևում էր, պատահական մարդ էր այդ ասպարեզում: 
Թառի՛ մեծ սեր ուներ և երազանքն էր նվագել սովորել և դառնալ թառիստ: 
Մի փոքրիկ թառ ուներ, որով և զբաղվում էր ամբողջ օրը, սադափներ էր փակցնում վրան, նախշում, գեղեցկացնում: 
Նրանից վարակվելով՝ սկսեց իր ուդը սադափազարդել նաև Հաջին, բայց կարծեմ ավելի շուտ փչացրեց իր յուրօրինակ գործիքը, քան գեղեցկացրեց: 
Բացի սադափազարդելը նա իր ուդը մի անգամ տարավ Եֆիմ Բրավելմանի մոտ և երեսին նկարել տվեց Մասիսները: 
«Մասիսն ու Արարատը» — ինչպես ասում էր նա՝ ցույց տալով մեծ ու փոքր Մասիսները: 
Նրա կարծիքով փոքր Մասիսի անունը Մասիս էր, իսկ մեծինը՝ Արարատ...
Կարոն ոչ միայն մեր կամերայում, այլև ամբողջ Ուղղիչ Տանը հայտնի էր և՛ նրանով, որ ասեղների և հասարակ մուրի միջոցով նկարազարդում էր կալանավորների մարմինները: 
Կրծքերին աղջիկներ էր նկարում, թևերին՝ սիրտ ու խարիսխ: 
Լյումպեն կալանավորների մեջ չափազանց տարածված էր այս: 
Կային կալանավորներ, ինչպես օրինակ՝ Լազգին, որոնց ամբողջ մարմինը զարդարված էր նկարներով: 
Հետաքրքիրն այն էր, որ Լազդու բոլոր հարմար ու անհարմար տեղերի վրա նկարված էին... իհարկե, աղջիկներ: 
Միխոն ևս իր կրծքի վրա ռուս կին նկարել տվեց, իսկ թևերի վրա մանկահասակ աղջիկներ... 
Եֆիմ Բրավելմանը նախապես թղթի վրա քիմիական մատիտով նկարում էր հարկ եղած պատկերը, որը և թրջում էին ու փակցնում մարմնին: 
Հետո թուղթը հանում էին, և մարմնի վրա դուրս եկած ուրվագծով սկսում էր աշխատել Կարոն: 
Եֆիմ Բրավելմանը սրանից էլ, իհարկե, հասույթի աղբյուր էր ստեղծել, այնինչ Կարոն աշխատում էր միանգամայն անշահ լոկ արվեստի համար, որպես անշահ արվեստավոր...
Բացի սրանցից՝ ութերորդ կամերայում ապրում էին՝ Բաղդասարը, Օսը, Համոն, Լազգին, Դարչոն, Միսաքը և Գլդան անունով մի գյուղացի երիտասարդ, որը դատապարտված էր գողության համար: 
Սա հենց ա՛յն կալանավորն էր, որ խոսում էր գիշերները ու իր աներևույթ ոսոխների հետ մենամարտում: 
Կային և երեք գյուղացի կալանավորներ, բայց նրանք շուտով գնացին և չթողին իմ հիշողության մեջ և ո՛չ մի հետք: 
Ես դիտմամբ հիշատակելու համար առանձին պահեցի ե՛ս երկու կալանավորի, որոնցից մեկը մեր կամերան մաքրողն էր, իսկ մյուսը՝ մեր կամերայի «ավագը»: 
Կամերայի ավագ առհասարակ ընտրվում էր տվյալ կամերայի ամենաազդեցիկ կալանավորը: 
Նրա պարտականությունն էր հսկել մաքրությանը և միևնույն ժամանակ նա կուլտբաժնի ներկայացուցիչն էր համարվում տվյալ կամերայում: 
Այսպես էր, ընդհանրապես, բոլոր կամերաներում: 
Այսպես չէր սակայն ութերորդ կամերայում: 
Այստեղ ավագին դարձրել էին ավագ սպասավոր, որ ճաշ ու մթերքներ էր ստանում ու բաժանում և, միևնույն ժամանակ, մաքրում կամերան ու լվանում ամանները: 
Նրան իբրև օգնական նշանակել էին մի ուրիշին, որի հետ և միասին նրանք հոգում էին մեր «տնային» պետքերը: 
Առաջինը Անդրկասպյան երկրից մեր Ուղղիչ Տունն ընկած համարյա աննորմալ մի կալանավոր էր, դատապարտված գողության համար, երկրորդը ամերիկյան որբանոցի մի նախկին որբ նույնպես գողության գործով: 
Առաջինի անունն Արամ էր, երկրորդինը՝ Ազատ, բայց չգիտեմ ինչու ութերորդ կամերայի բնակիչներն այս վերջինիս շնորհել էին «Կնյազ» տիտղոսը...
Սրանցով սպառվում է ութերորդ կամերայի բնակչության անձնական կազմը:

Այս բոլոր կալանավորներից Ուղղիչ Տան զանազան հիմնարկներում աշխատում էին՝ թուրքերը, պոլսեցիները, Համոն, Օսը, Միսաքը, Դարչոն, որ Ուղղիչ Տան սափրիչն էր. Միխոյին բաղնիսպան էին կարգել, Բենժամենը բանսեղանի ցուցակագիրն էր, իսկ Եփրեմը հաշվապահը: 
Լազգին, ինչպես գիտենք, սանսեկցիայի փոխնախագահն էր. մնացածներն անգործ էին և ամբողջ օրը թրև էին գալիս Ուղղիչ Տանը, կամ կամերաներում նստած զբաղվում էին զանազան գործերով: 
Կարոն իր թառին անվերջ սադափներ էր փակցնում, Բաղդասարը հացի խմորից համրիչներ կամ վարդատունկեր էր պատրաստում, իսկ մյուսներն անվերջ խազում էին «կատորժանին» կոչված խաղը, որ բավականին անիմաստ մի խաղ էր — սակայն ինչո՞վ չէր զբաղվի անգործ կալանավորը, որպեսզի ազատվի ձանձրույթից:

«Կատորժանինը» խաղում էին այսպես: 
— Քսանևհինգ բարակ սրածայր, կլոր փայտիկներ էին, որոնցից հնգի վրա թվանշաններ կային գրված՝ 5, 10, 15, 20, 25, կային և 2-նոց ու 3-նոց փայտիկներ, որոնց վրա թվանշանի փոխարեն քաշած էին լինում համապատասխան քանակությամբ գծիկներ: 
Մնացած փայտիկները համարվում էին մեկանոց: 
Ամբողջ խաղի էությունն այն էր, որ այդ փայտիկները բռի մեջ ի մի հավաքած՝ գցում էին սեղանին, կամ կոյկայի վրա, նայած թե ինչի՛ վրա էին խաղում, — և ապա մեկ-մեկ հավաքում, սակայն յուրաքանչյուր փայտիկ հարկավոր էր վերցնել այնպես, որ մյուսները չշարժվեն: 
— Վերցնելուց հետո հաշվում էին վերցրած փայտիկների քանակը: 
— Ահա և ամբողջ «կատորժանինը»:

Առաջին հայացքից կարելի է նկատել, թե որքա՛ն կռիվներ ու վեճեր կարող են ծագել այսպիսի մի «նուրբ» խաղի շուրջը,
— Ժաժա՛ց…
— Չժաժա՛ց...
Անապացուցելի բան է նկատելը, մանավանդ երբ նկատում են շահագրգռված կողմերը. — դե եկ որոշիր «ժաժա՞ց», թե «չժաժաց»...
Եվ ամբողջ օրը, մանավանդ երեկոները, ութերորդ կամերայում այդ վեճն էր՝ ժաժա՞ց, թե՞ չժաժաց: 
Խաղում էին բացառապես ծխախոտի վրա. վարպետներ էին համարվում Միհրանը և Բաղդասարը:

Դեռ կորպուս տեղափոխվելուց առաջ ես գիտեի, որ կան կալանավորներ, որոնք «անաշա» են ծխում: 
Անաշան աֆիոնի նման մի բան է, որ հարբեցնում է ծխողին: 
Վնասակար բան է, թուլացնում է տեսողությունը և զրկում է կամքից ու ընդունակություններից: 
Դրա դեմ կռվելը չափազանց դժվար է, համարյա անհնարին այն պարզ պատճառով, որ շատ քիչ տեղ է բռնում, մի գրամը բավական է չորսհինգ ծխախոտի, իսկ յուրաքանչյուր ծխախոտը՝ հարբեցնելու համար: 
Ինչքա՛ն էլ մանրակրկիտ խուզարկեն՝ կարելի է անցկացնել: 
Եվ կալանավորներն անցկացնում էին ու ծխում:

Անաշայի ազդեցության յուրահատուկ կողմերից մեկն էլ այն է, որ ծխողին միանգամայն հիմարացնում է, համարյա դարձնում իդիոտ: 
Ծխողը թուլանում է, հիմարաբար ծիծաղում, հետո ծանրանում է գլուխը ու քնում:

Առաջին անգամ երբ ես տեսա անաշա ծխած մի կալանավորի դա ինձ վրա թողեց համարյա միստիկական տպավորություն, որպիսի տպավորություն թողնում են ընկնավորներն ու յուրոդիվիները: 
Դեռ ես չէի լսել անաշայի մասին, անունն անգամ չգիտեի: 
Երեկո էր, և ես գնացի 5-րդ կամերան, ուր այն ժամանակ մնում էր Բենժամենը: 
Դռնից անմիջապես աջ Սուրենի կոյկան էր, երբ մտա ներս տեսա Սուրենին, որ նստած էր իր կոյկայի ծայրին: 
Շուրջը հավաքվել մի քանի կալանավորներ — լուռ, խորհրդավոր՝ նրան էին նայում: 
Բան չհասկացա:

— Ո՞նց ես, — հարցրի Սուրենին:

Ուսերը վեր քաշեց, նայեց երեսիս և հիմարաբար ժպտաց: 
Մեկը ծիծաղեց: 
Հիվանդոտ, ո՛չ իր, իդիոտային ծիծաղով ծիծաղեց և Սուրենը: 
Կալանավորները հռհռացին: 
Ես ապշած սրան-նրան էի նայում, երբ Խաչիկը բռնեց իմ թևից, տարավ մի կողմ և կամացուկ ասաց,
— Անաշա է ծխել:

Եվ հետո, երբ տեսավ, որ չեմ հասկանում՝ բացատրեց, թե ինչ բան է անաշան, Ո՞նց են ծխում և ի՞նչ ազդեցություն է ունենում ծխողի վրա:

Ութերորդ կամերայում անաշա ծխում էին շատերը: 
— Սակայն անաշա ծխելու ամենամեծ վարպետը Հաջին էր, ոչ թե մեր կամերայի ուդ նվագող Հաջին, այլ մի ուրիշ Հաջի, որ ապրում էր հարևան կամերայում, սակայն օրվա մեծ մասը մեզ մոտ էր անցկացնում:

Իր տեսակի մեջ շատ հետաքրքիր մարդ էր այդ Հաջին, որին մեր կամերայի Հաջու հետ չխառնելու համար՝ կանվանենք միմիայն «Հաջի», իսկ մերինին՝ «մեր Հաջի»:

Արդեն քառասուն տարեկան, բարձրահասակ, թխադեմ, սև, դուրս ընկած աչքերով, որոնք ունեին դեղնած սպիտակուցներ (վերջին երկու հանգամանքն էլ հետևանք էին անաշա ծխելու) — ահա Հաջու ընդհանուր նկարագիրը: 
Սև բլուզ էր հագնում, մազերը սանրում խնամքով: 
Օձիքի մի կոճակն արձակած: 
Վիրտուոզ գող էր, ռեցիդիվիստ, որակյալ աֆերիստ: 
Մի անգամ քաղաք գնաց Հսկիչի ուղեկցությամբ — և նրա աչքի առաջ կարողացել էր թռցնել մի սքանչելի ջութակ: 
Բավականին լավ ջութակ էր նվագում և սիրում էր ջութակը ամեն բանից ավելի: 
Երգում էր խզված, հարբեցողի ձայնով, ասում էր, որ լավ ձայն է ունեցել ժամանակին, բայց ձայնն էլ, ինչպես և տեսողությունը, կերել է անաշան: 
Արտիստի բարակ, երկար մատներ ուներ, որոնք դողում էին որևէ բան բռնելիս — նույն անաշայի հետևանքով: 
Տաճկաստանցի էր, կարծեմ Տրապիզոնի կողմերից, տաճկական սպա էր եղել, սքանչելի գրում էր ու խոսում տաճկերեն, ասում էր տաճկական կոլեջ է ավարտել, բայց դժվար էր հավատալ: 
Գրում էր բավականին տգետ բանաստեղծություններ, ասում էր, որ թուրքերեն երկու վեպ ունի գրած, որոնք, իբր, հրատարակել է Ադրբեջանի Պետհրատը: 
— Սա ևս չեմ կարծում, որ համապատասխանի իրականության:

Վերջին անգամ Հաջին ձերբակալվել ու դատապարտվել էր մի բավականին հետաքրքիր գործով: 
Բաթումից գալիս է Լենինական ներկայանում, թե Աջաըստանի կոոոպերատիվների ներկայացուցիչն է և եկել է Հայաստանի կոոպերատիվների հետ ծանոթանալու: 
Ներկայացնում է համապատասխան վկայականներ: 
Խնդրում է աջակցել, որպեսզի կարողանա ծանոթանալ ապրանքների գներին: 
Այս ամենի շնորհիվ ամեն տեղ ընդունում են լիակատար վստահությամբ և ցույց տալիս ուզած ապրանքները: 
Առաջին օրը մի խանութից գողանում է, պահելով վերարկուի տակ, մի քանի հատ շևրո, մի թոփ շևյոտ և մի դյուժին կանացի գուլպաներ: 
Հետո նորից՛ Երրորդ անգամ նկատում են ու ձերբակալում — և այդ համարձակ, բայց վերջ ի վերջո փոքրիկ աֆերիստը դուրս է գալիս Լենինականի քրեական բաժնին իր նախկին քաջագործություններով արդեն իսկ քաջ հայտնի ռեցիդիվիստ Հաջին:

Բայց և այնպես շատ սրտառուչ պատմություն էր Հաջու ջութակագողության պատմությունը: 
Նախքան այդ՝ Հաջին քանիցս ասել էր մեր կամերայում, ուր գալիս էր հաճախ՝ Բենժամենի ջութակը նվագելու.
— Ա՛խ, մեկ ջութակ ձեռք ձգեմ նե — բա՛ն չեմ ուզեր...
Մի անգամ էլ եկավ և հայտնեց բորբոքված, հուզմունքից կրակված աչքերով.
— Մեկ ջութակ եմ տեսել՝ տասնևութ տարեկան աղջիկ...
Եվ կարոտով ու քնքշանքով համբուրեց իր մատների ծայրերը: 
Հետո ցուցամատը շարժելով, կարծես սպառնալով մեկին, ավելացրեց.
— Ինչպես ալ ըլլա պիտի թռցնեմ... էն աստված՝ պիտի թռցնեմ... 
Ա՛յ կտեսնե՛ք:

Եվ նա, ինչպես արդեն գիտենք, թռցրել էր այդ ջութակը: 
Հսկիչի հետ ինչ-որ գործի պատրվակով գնացել էր քաղաք, մտել այն խանութը և թռցրել: 
Այնպիսի զարմանալի վարպետությամբ, որ ո՛չ հսկիչն էր տեսել, ո՛չ խանութպանը: 
Սակայն բախտն այս անգամ ևս դավաճանել էր Հաջուն և այն էլ այնպիսի մի տեղում, ուր նա ամենից քիչ կարող էր կասկածել իր ուժերին: 
Ջութակը պահած է լինում վերարկուի ներքևը, և ահա, Ուղղիչ Տան դարբասներից մտնելիս Հաջին քսվում է դռան երկաթներին, ու դավաճանում է նրան իր այնքան ջանքերով փախցրած սիրուհին... 
Լարերը զնգում են ու մատնում հսկիչներին Հաջու վերարկուի գաղտնիքը: 
Բարձրացնում են վերարկուն, տեսնում ջութակը և Հաջուն, ջութակի հետ մեկտեղ, ներկայացնում պետին: 
Պետը կանչում է խանութպանին և հանձնում նրան թռցրած ջութակը:

Այդ երեկո հուզված, բորբոքված, արյուն կաթող աչքերով մտավ մեր կամերան Հաջին, և նրա ձայնի մեջ լաց կար, տխրություն ու մորմոք, երբ նա ասաց.
— Դնգա՜ց շունշանորդին... 
Ձայն հանեց... 
Երանի թե ինծի տաս տարու նոր վճիռք տային, միայն թե չխլեին ինծմե այդ ջութակը...
Այդ երեկո մինչև գիշերվա կեսը անաշայով գլանակներ ծխեց Հաջին ու հուսահատ մորմոքաց: 
Եվ նա, այդ Հաջին, որ շատախոս էր ընդհանրապես լռակյաց էր դարձել այդ երեկո: 
Դեղին, անաշայից ավելի ևս ուռած աչքերով, երբեմն միայն մոտենում էր մեկնումեկիս ու գլուխը դառնորեն օրորելով, մղկտալով ասում.
— Դնգա՛ց շունշանորդին... 
Այդքա՛ն տեղ հասցուցի՝ դնգաց... 
Չենե ո՛չ մեկ մարդ կրնար խլել Հաջու ձեռքեն այդ ջութակը...
Եվ հանկարծ սիրտ էր տալիս իրեն՝ սպառնալով ինչ-որ մեկին.
— Պիտի թռցնե՛մ... նորե՛ն պիտի թռցնեմ... 
Ես Հաջին չըլլամ…թե չթռցնեմ...
Սակայն միանգամայն պարզ էր, որ էլ ո՛չ ինքն է հավատում իր ասածին, ո՛չ ուրիշները:

Խե՛ղճ Հաջի...
XVIII. Դրամախաղը Ուղղիչ Տանը, վերաբերմունքը դեպի մատնիչները և Բաղդասարը՝ իբրև լյումպեն կալանավորների գաղափարախոս ու տեսարան
Մի անգամ ցերեկը ես մտա մեր կամերան տեսնեմ Բաղդասարը ծալապատիկ նստած է իր կոյկայի վրա, դեմն էլ ինձ անծանոթ մի թուրք կալանավոր զար են գցում: 
Նախ մեկն էր գցում, հետո մյուսը: 
Խաղը կոչվում էր «բայբուրդ»:

Հետաքրքիր էր նրանց զար գցելու ձևը: 
Զարը գցում էին մի փոքր ցած կռացած, հետո հետ շրջվում, բարձրաձայն տնքում ու աջ բռունցքը խփում կրծքներին, կամ բաց ձեռքը՝ ծնկներին: 
Ստացվում էր մի տեսակ շախսեյ-վախսեյի տպավորություն:

Դրամ խաղալը խստիվ արգելվում էր Ուղղիչ Տանը, սակայն կալանավորները, գլխավորապես լյումպենները, խաղում էին գաղտնի: 
Ինչ միջոցների էլ վարչությունը դիմեր անհնարին էր միանգամայն արմատախիլ անել այն: 
Հանրակեցության բոլոր օրենքները պարտադիր են բոլոր պայմաններում: 
Եթե ապրում ես մի կամերայում, որոշ հասարակության մեջ ապա ուրեմն չպետք է դավաճանես նրանց տարբական շահերին: 
Մատնիչությունը մահացու մեղք է համարվում բոլոր կալանավորների մեջ անխտիր, նրանք ունեն իրենց չգրված բարոյական օրենքները — և վա՛յ նրանց, ովքեր կխախտեն այդ օրենքները: 
— Նրանք կդառնան կալանավորական հասարակության պարիաները, չանղալաները, և, ինչպես հնդկական Մանուն է ասել իր հռչակավոր օրենսգրքում, թե «չանդալան չպետք է խմե աղբյուրների ջրից» — այնպես էլ յուրաքանչյուր կալանավոր ձեզ կասի, որ «մատնիչը չպետք է նստի այն սեղանի շուրջը, ուր նստում են մյուսները, չպետք է ուտի ընկերական հացը և խմի ընկերական ջուրը»: 
Անխոս, առանց այլևայլության, նա կենթարկվի բոլորի ատելությանը և արհամարհանքին, այնպես որ ինքն իր աչքին անգամ կդառնա, որպես շունը: 
Կալանավորական բարոյականության այս նորմերը առանձնապես անխախտ էին պահվում լյումպենների շրջանում, քանի որ սրանք մի տեսակ «պրոֆեսիոնալ» կալանավորներ էին, որոնց համար կյանքի ու մահու խնդիր էր վարչության հետ ունեցած փոխհարաբերությունը: 
Սրանք առանձին կաստա էին, մի ինքնամփոփ կաստա, որ իրեն հակադրում էր վարչությանը, և ով ընկնում էր նրանց շրջանը կամ պիտի ենթարկվեր նրանց բարոյական նորմերին, կամ հեռանար: 
Ծայրահեղ դեպքում նրանից պահանջվում էր «խիստ չեզոքություն» — այս իմաստով էր ահա, որ Բաղդասարը մեր կամերայի թուրքերին համարում էր «անշառ» մարդիկ:

Հարկավոր է ասել սակայն, որ նույն այդ լյումպենների շարքում կային մարդիկ, որ մի անգամ քաղաք գնալու համար իրենց բոլոր ընկերներին կծախեին: 
Վատն այստեղ այն էր, որ դրանք հայտնում էին վարչությանը իրենց ընկերների այս կամ այն անթույլատրելի արարքը ո՛չ թե քաղաքացիական գիտակցությունից դրդված, ելնելով բարոյական ուրիշ, ավելի բարձր նորմերից, այլ անձնական ամենամանր օգուտի համար, մի թաս «ոսպե ապուրի» ակնկալությամբ: 
Բայց վա՜յ նրանց, եթե նրանց արարքն իմացվեր: 
— Այդպիսիների թիվը սակայն այնքան էլ շատ չէր: 
Եթե անողներ էլ կային — անում էին գաղտնի, այնպես որ չէր իմացվում:

Մնում էին հսկիչները: 
Նրանք էլ հո չէի՞ն կարող միևնույն ժամանակ բոլոր կամերաներում լինել, հինգ կամերային մի հսկիչ կար միայն, որ շրջում էր միջանցքում, այնպես որ դրամ խաղացող կալանավորները, որոնք, ի միջի այլոց, այնքան էլ շատ չէին, այսպես թե այնպես, գտնում էին հնարավորություն քիչ թե շատ խաղալու:

Երբ ես ներս մտա խաղացողները կասկածոտ ինձ նայեցին, միայն այն, որ ես «ինտելիգենտ» էի, արդեն կասկած էր ներշնչում: 
Սակայն ինձ ճանաչող կալանավորները վստահեցրին նրանց խիստ արտահայտիչ նշաններով ու հայացքներով — և խաղը շարունակվեց: 
Քանի որ ես մտել էի նրանց շրջանը և ցանկություն ունեի շահելու նրանց վստահությունը՝ ինձ մնում էր առնվազն «չեզոքություն պահել» — և ես պահեցի:

Ընդամենը տասը րոպե տևեց նրանց խաղը: 
Հետո թուրք կալանավորը վերկացավ, ձեռքերը ծափ տալու նման իրար խփեց և հեռացավ: 
Հարցրի Բաղդասարին.
— Որքա՞ն տարար:

— Խաղացողին չե՛ն հարցնի, թե որքան տարար, դա խոսք չի՛, դաստիարակի տոնով պատասխանեց Բաղդասարը ու քաշվեց մի կողմ: 
Նա տարել էր և հուզված էր երևում: 
Աչքերը փայլում էին, ռունգերը դողում: 
Շնչում էր ծանր ու ընդհատ:

Հետո ես շատ անգամ տեսա Բաղդասարին խաղալիս, տանելիս նա ավելի էր հուզվում, քան տարվելիս: 
Տարվելիս, օրվա որ ժամին էլ դա լիներ, հանում էր շորերը, մտնում անկողին, գլուխը ծածկում վերմակով ու քնում: 
Գուցե և չէր քնում, այլ տառապում էր անհանգիստ, ու ծածկում էր գլուխը, որ չնկատեն հուզմունքը: 
— Ո՞վ իմանա:

Մի անգամ երեկոյան, երբ ես վերցրել էի մի գիրք և ուզում էի կարդալ, — ութերորդ կամերան տեղափոխվելուս երրորդ, թե չորրորդ օրն էր. — հանկարծ ինձ մոտեցավ Բաղդասարը:

— Ընկե ր Չարյանց, եկեք խելք մրցենք:

— Ո՞նց թե «խելք մրցենք». ո՞նց մրցենք, Բաղդասա՛ր:

— Այ, ձեզ ասեմ: 
Ուզո՞ւմ եք հետաքրքիր հանելուկներով:

— Լա՛վ, տո՛ւր:

Նա ասաց մի քանի հանելուկներ, որոնցից ոչ մեկը ես չկարողացա գուշակել: 
Նա խիստ գոհ, համարյա արհամարհանքով, սեփական գերազանցության խոր գիտակցությամբ ժպտաց և գնաց իր տեղը: 
Ես պարտված էի և գիտեի, թե դա ի՞նչ է նշանակում նրանց շրջանում: 
Ինչ գնով էլ լիներ՝ հարկավոր էր փրկել համարումս: 
Ուստի ես մոտ կանչեցի նրան և առաջարկեցի, որ լուծի մի հասարակ երկրաչափական խնդիր: 
Նա իսկի չուզեց էլ մտածել:

— Դա ի՞նչ բան է, որ դրա վրա մարդ մտածի... 
Դա սովորելո՞ւ բան է. ով սովորել է — կարող է... 
Դուք էնպես բան ասեք, որ խելքի բան լինի և ոչ թե սովորելու: 
Այ, օրինակ ասեմ՝ Æåëåçî ïуçî–…	Կարո՞ղ եք ռուսերեն մի բառ էլ գտնել, որ «çî»–ով վերջանա... 
Ձեզ երեք ամիս ժամանակ:

Մտածեցինք թե՛ ես, թե՛ Եփրեմը, թե՛ Բենժամենը` Չգտանք... 
Բաղդասարը, գոհ, գնաց պառկեց իր տեղը՝ միանգամայն համոզված, որ հողին հավասարեցրեց մեզ՝ ինտելիգենտներիս: 
Ու տեղից մեզ ասաց.
— Ձեր այդ կարդացած ու գրած գրքերը հենց մի կոպեկի էլ որ տաք չե՛մ գնի... 
Դուք խե՛լք ասեք:

Պարզ էր. Բաղդասարին հարկավոր էր իր զենքով խորտակել: 
Հարկավոր էր գտնել մի այնպիսի հանելուկ, որ նա չկարողանար գուշակել, — բայց ո՞րտեղից գտնեինք մի այդպիսի հանելուկ:

Տարօրինակ ամբողջական տիպ էր Բաղդասարը և իր տեսակում կատարյալ: 
Հզոր մկաններ ուներ և շատ էր պարծենում դրանցով: 
Կյանքի մեջ դրանք նրա միակ զենքն էին եղել գոյության պայքարում, և նա, դրանց վրա հենվելով՝ ստեղծել էր իր սեփական գերազանցության տեսությունը: 
Հպարտ էր, որ դեռ ոչ մի կալանավոր չի համարձակվել դիպչել իրեն և համոզված էր, որ ինչ շրջան էլ ընկնի դրանցով կնվաճի իր տեղը: 
Այս դեռ մենք, իբրև ինտելիգենտներ, որ ա՛յլ պատկերացում ունեինք կյանքի ու պայքարի մասին, կարող էինք ներել: 
Սակայն նա բնազդով հասկանում էր, որ մենք կարող ենք այլ զենքով պարծենալ ու մրցել — և ահա նա այստեղ էլ ամեն կերպ ձգտում էր ապացուցել իր գերազանցությունը միանգամայն անկեղծ համոզված, որ կյանքում, որը նրա համար սոսկ կենդանական պայքար էր եղել, ոչինչ չի կարող տրված լինել մարդկանց, որոնք զուրկ են մետաղյա մկաններից ու երկաթյա բռունցքներից: 
Այս վերջիններս էին Բաղղասարի աչքին Homo sapiens տեսակի գլխավոր հատկանիշները...
Եվ երբ մենք, ինտելիգենտներս, նրան մի անգամ ասինք, թե այն կյանքում, որով մենք ենք ապրում, շատ քիչ նշանակություն ունեն բռունցքներն ու մկանները — նա համոզված պատասխանեց.
— Գիտե՞ք ինչ. ես ձեզ կասեմ հետևյալը... նույնիսկ էն շրջանում, որտեղ դուք եք ապրում — դուք չեք կարող լինել առաջինները... 
Իսկ ես իմ շրջանում կլինեմ:

— Ինչո՞ւ, Բաղդասար:

— Որովհետև, — ասաց նա կուրծքն ուռեցնելով և մկանները լարելով, — որովհետև բռունցքներ չունեք:

Ջեկ Լոնդոնի հերոսներից էր Բաղդասարը, Ալյասկայում իր ժամանակին նա կարող էր լավ «ոսկի որոնող» լինել, վերածնության շրջանում կոնկվիստադոր, կամ կոնդոյտոր…
Իսկ հիմա... 
Հիմա մեր աշխարհում Բաղդասարը շատ-շատ կարող էր լյումպենների տեսաբան լինել, քաղաքի «մութ անկյունների» և Ուղղիչ Տների մեկուսացման կամերաների հերոս: 
Որովհետև չնայած կամքին, որոշ խելքին և հզոր մկաններին մանկական էր նրա հոգեբանությունը և տարրական էր այն միակ զենքը, որ նա ուներ բանեցնելու գոյության պայքարում:

— Լսո՞ւմ ես, Բաղդասա՛ր այն աշխարհում, ուր մենք ենք ապրում ու պայքարում, ո՛չ մի նշանակություն չունի առանձին անհատի մարմնական ուժը. ա՛յլ օրենքներ կան այստեղ և պայքարի ավելի անշոշափելի ու նուրբ զենքեր, որոնք սակայն շատ ավելի են մահացու ու հատու, քան քո մետաղյա մկանները և բրոնզյա բռունցքները…
Այսպե՛ս է, սիրելի Բաղղասար:

Մի անգամ կամերայում նստած ես միտք էի անում, թե ի՞նչ է լինելու իմ քաղաքացիական դրությունը, երբ ես դուրս գամ Ուղղիչ Տնից, յուրաքանչյուր հիմնարկության հետ գործ ունենալիս պետք է հայտնե՞մ արդյոք, թե կալանավոր եմ եղել, դա պարտադի՞ր է արդյոք, թե ոչ: 
Մոտեցավ Բաղդասարը: 
Հետաքրքրվեցի իմանալ նրա կարծիքի, բայց ոչ թե ուղղակի հարցով, այլ կողմնակի ճանապարհով:

— Բաղդասա՛ր, — ասի ես միամտաբար, — . որ դուրս գաս այստեղից ինչո՞վ ես զբաղվելու:

Զարմացած նայեց երեսիս և ժպտաց ներողամտաբար, ինչպես մեծերն են Ժպտում երեխաների միամիտ հարցերին: 
— Ինչո՞ւ եք հարցնում:

— Հենց այնպես...
Ու զգացի, որ սխալ է մոտեցումս: 
Ուզեցի շտկել սխալս, բայց, ինչպես ասում են հոնքը շինելու փոխարեն աչքն էլ հանեցի: 
Հարցրի պարզապես.
— Եթե, ազատվելուց հետո, գործ ունենալու լինես որևէ հիմնարկության հետ՝ պիտի հայտնե՞ս, որ կալանավոր ես եղել:

Նա ավելի ևս զարմացած, համարյա ապշած, երկար նայեց երեսիս, զննող հայացքով տնտղեց դեմքս, ժպտաց ու կամացուկ ասաց.
— Լրտես հո չե՞ք...
Թեկուզ գիտեի կալանավորների, մասնավորապես Բաղդասարի, ծայր աստիճանի կասկածոտ լինելը այնուամենայնիվ նրա այդ խոսքերը ծայր աստիճանի ծանր տպավորություն թողին իմ վրա:

— Չե՞ս ամաչում, Բաղդասա՛ր, — ասի ես Բաղդասարին, — պատվաբեր չի տղամարդուն այդքան կասկածոտ լինելը:

— Ո՞նց չլինեմ ընկեր Չարյանց — առանք զղջալու պատասխանեց Բաղդասա րը. — կյանքումս հենց ո՛ւմ որ հավատացել եմ զղջացել եմ: 
Մա՞րդ էլ մարդու հավատա... 
Հարազատ հո՛րս չեմ հավատա, էլ ո՞ւր մնաց ընկերոջ... 
Հենց ո՛վ ուզում է լինի:

Իր ապրած կենդանական կյանքի դառն փորձն էր խոսում Բաղդասարի շրթունքներով — և նրան դժվար էր հակառակը համոզել:

Ես այդտեղ նկատեցի մի հետաքրքիր գիծ ևս նրա հոգեբանության մեջ, որ ընդհանրապես հատուկ էր բոլոր կալանավորներին, իսկ, իհարկե, գերազանց չափերով՝ լյումպեններին: 
Նրանք չէին հասկանում զուտ տեսական, սկզբունքային հետաքրքրությունը որևէ հարցով: 
Մի բան, որ բխում էր, իհարկե, նույն կասկածամտությունից: 
Հեռավոր աստղերի մասին էլ հարցնելու լինեիր նրանց, նրանք կաշխատեին դրա հետևը թաքցրած որևէ գործնական, կոնկրետ նպատակի հետապնդում տեսնել, մի նպատակի, որը կարող է օգուտ տալ նրանց, կամ վնասել: 
Լինեին կարծես որսորդական շներով շրջապատված գազաններ, որ յուրաքանչյուր կողմից սպասում են վտանգի: 
Եվ այս տեսակետից էլ ամենաարտահայտված տիպը — Բաղդասարն էր: 
Այդ օրը, երբ Բաղդասարը ցույց ավեց դեպի ինձ այդքան կասկածոտ վերաբերմունք ես որոշեցի «վրեժխնդիր» լինել — իհարկե, փորձելու համար նրա բնավորության մի ա՛յլ կողմը ինքնասիրությունը: 
Այդ նպատակով ես որոշեցի դիպչել նրա ամենանուրբ տեղին «տղամարդ», «քաջ» մարդ լինելու համարումին:

Երեկոյան ժամը 11-ին, կամ 12-ին, երբ բոլորն արդեն պառկել էին տեղերում և պատրաստվում էին քնելու — ես հանկարծ ասացի Բաղդասարին բարձրաձայն, որպեսզի լսի ամբողջ կամերան.
— Բաղդասա՛ր, ա՛յ, դու ամենաքաջ մարդն ես համարում քեզ ամբողջ Ուղղիչ Տանը, այնինչ այսօր մի քանիսն ինձ ասացին, որ քեզանից վախկոտն ամբողջ Ուղղիչ Տանը չկա... 
Որ դու հերոս ես միայն ռեցիդիվիստ լակոտների շրջանում...
Այդպիսի մի միտք մի քանի օր առաջ ճիշտ որ ինձ հայտնել էին լենինականցի կալանավորները, որոնք առհասարակ, որպես տոհմային Լենինականցիներ տառապում էին պարծենկոտությամբ, — բայց նրանց չէի հավատում: 
Իսկ Բաղդասարին ես այդ հայտնեցի վերացական ձևով, իբր «ոմանց» կարծիք՝ նախ մի փոքր նրան «խոցելու» և ապա նրա վերաբերմունքն իմանալու համար: 
Եվ ես ափսոսացի ու զղջացի, որ արի այդ փորձը...



 --------------------------------------- 


Իժի կծածի նման վեր թռավ իր տեղից, հենց որ իմ ասածի իմաստն ըմբռնեց, Բաղդասարը, և ամենից առաջ, որպես նախերգանք՝ մի հիսուն հարկանոց հայհոյանք ուղարկեց ասողների հասցեին: 
Աչքերը ոխով լցվեցին, թույնով ու անհանգստությամբ:

— Ո՞վ է ասում, — հարցրեց խռպոտ ձայնով, — ե՛ս նրանց — և այլն, և այլն: 
Չէ՛, մի դուք ասեք, ընկե՛ր Չարյանց, թե ո՞վ է էդ ասել, որ նրա հետ ես խոսեմ, և ո՛չ թե ձեզ...
Ու դարձավ կամերային.
— Ո՞ր մեկի տակին է մինչև օրս պառկել Բաղդասարը. ո՞ւմ ճանապարհից մի կողմ քաշվել, որպեսզի նա անցնի... 
Ո՞ւմ առաջ է խեղճացել կամ ստորացել: 
Էն ո՞ր կալանավորն է, որ մի փոքր դիպել է Բաղդասարին ու պատասխան չի ստացել... 
Չէ՛: 
մի ասե՛ք, ընկե՛ր Չարյանց, թե ո՞վ է էդ ասող լածիրակը...
Եվ հանկարծ բարկացավ ինձ վրա:

— Գիտե՞ք ինչ, ընկե՛ր Չարյանց, էդ խոսքը հե՛չ ասելու խոսք չէր, որ դուք ինձ ասիք... 
Իսկի՛ տղամարդու խոսք չէր էդ խոսքը:

— Ես իմ խոսքը չեմ ասում, Բաղղասա՛ր, ուրիշներինն եմ ասում:

— Էդ ուրիշները թող գան ինձ ասեն, ինչո՞ւ են ձեզ ասում: 
Թող Բաղդասարի՛ն ասեն, որ իմանան պատասխանը... 
Իսկի տղամարդու բան չի ուրիշի կռնակին բամբասելը...
— Ինչո՞ւ բամբասել, — ավելի տաքացրի ես նրան. — …մարդիկ մասնավոր խոսակցության ժամանակ իրենց կարծիքն են հայտնել: 
Չունե՞ն իրավունք:

Բաղդասարը խեղդվում էր բարկությունից, ուտում իրեն: 
Կատաղությունից քաշեց՝ քիչ մնաց ճղեր իր շապիկը: 
Հետո հանկարծ իբրև թե խեղճացավ, բայց էսպես փոխեց իր գործելակերպը:

— Լա՛վ, ընկե՛ր Չարյանց, — էն վերջին, հետին կալանավորից էլ հետինն է Բաղդասարը: 
— Էն Ազա՛տն էլ (այսինքն մեր կամ նրան մաքրողը, նախկին որբը) — ասլան է Բաղդասարից... 
Ուզո՞ւմ եք կռանամ, թող Ազատը խփի...
Մի երկու վայրկյան պառկեց, գլուխը ծածկեց վերմակով, իբր վերջացած է համարում զրույցը, սակայն չհամբերեց, կրկին նստեց անկողնում: 
Կրկին ինձ դիմեց, բայց այնպես, որ լսեն բոլորը.
— Գիտե՛ք ինչ, ընկե՛ր Չարյանց. Ուղղիչ Տունը քաջության տեղ չի. էստեղ քաջության տեղ չի: 
Ի՞նչ է, ուզում էիք, որ Բաղդասարն էստեղ փահլվանությո՞ւն աներ, ղոչի՞ խաղար, որ քաջ մարդ դառնար ձեր աչքին...
— Ես ոչինչ չեմ ուզում, Բաղդասա՛ր, հանգստացի՛ր: 
Ուշադրություն չդարձրեց խոսքիս, շարունակեց.
— Տղամարդը սարումը ցույց կտա իր քաջությունը, կամ քուչումը... էստեղ մարդիկ կտեսնեք, գյուղացիներ՝ խեղճից էլ խեղճ... 
Էնպե՛ս սելիֆ` գառից էլ գառը... էդ մեր Ազատն էլ որ խփի ձայն չեն հանի: 
Բայց հապա մի դրանց սարում ռաստ եկեք... 
Ինձ պես տասին կուտեն ու անունս էլ չեն Հարցնի՝ Բաղդասա՞ր է, թե Կարապետ... 
Գնացե՛ք էդ ձեր ասողներին ասեք, որ խեղճից էլ խեղճ է Բաղդասարը, Բաղղասարը հե՛չ: 
— Իսկի ասելու խոսք չէր էդ ձեր ասած խոսքը, ընկե՛ր Չարյանց, իսկի՛ ասելու խոսք չէր…
Եվ այսպես համարյա մինչև լույս բորբոքվեց ու անհանգստացավ այդ գիշեր Բաղդասարը, իսկ երբ քնեց քնի մեջ անգամ անհանգիստ շուռումուռ էր գալիս, ոտները դուրս հանում վերմակից, շրթունքները շարժում...
Առհասարակ հանգիստ բնավորություն ուներ՝ աշխատում էր պահել իրեն, որպես Ուղղիչ Տան ոլիմպացի: 
Հաճույքով հովանավորում էր նորեկ ռեցիդիվիստներին եթե իր հովանավորությանն էին դիմում: 
Առհասարակ պահում էր իրեն, որպես լյումպենական պարագլուխ, ժիգանային ղեկավար: 
Եվ պարզ էր, որ խոր էր իմ խոսքերով հասցրած վերքը, այդ խոսքերից հետո Բաղդասարը շուտ չէր կարող հանգստանալ:

Եվ ես այդ գիշեր համոզվեցի, որ եթե նախկին բանտերում լիներ՝ Բաղդասարը կա՛մ կխեղդեր ինձ տեղնուտեղը, կամ կիմանար իրեն զրպարտողների անունները: 
Սակայն նա լավ էր հասկանում, որ ո՛չ Ուղղիչ Տունն է նախկին բանտը, ոչ էլ ես նրանից վախեցողը: 
Ուղղիչ Տունը նպաստավոր վայր չէր ժիգանական հերոսությունների ու սխրագործությունների համար, յուրաքանչյուր այդպիսի փորձ կարող էր նետել հերոսին մի հեռու մեկուսարան, ուր ո՛չ Ուղղիչ Տան քնքուշ ռեժիմը կլիներ, ո՛չ էլ վարչության ավելի քան քնքուշ վերաբերմունքը: 
Մեզ մոտ ոչ միայն խստիվ արգելված էր մարմնական պատիժը, այլև հասարակ հայհոյանքի համար կարող էր դուրս թռչել պաշտոնից վարչության որևէ ներկայացուցիչ: 
Էլ ես չեմ խոսում մշտապես բաց կամերաների, քաղաք գնալու հնարավորության, արձակուրդների և այլ սքանչելի բաների մասին, որոնցից կարող էր լիովին օգտվել յուրաքանչյուր կալանավոր: 
Բաղդասարն այդ բանն ինձանից լավ էր հասկանում և ամեն կերպ աշխատում էր ժամանակավորապես զսպել իր ժիգանական բնազդները:

Վերջին ժամ տնակներում իրեն միանգամայն հանգիստ էր պահում Բաղդասարը և ամեն կերպ աշխատում էր ուղղված կալանավոր երևալ: 
Ուզում էր նույնիսկ վերևի կամերաներից իջնել ներքև, ուր տեղավորված էին մեծ մասամբ աշխատավոր, պատահական, ոչ «պրոֆեսիոնալ» կալանավորները: 
Անգամ խնդրում էր, որ իրեն գործ տան կուլտբաժնում, բայց երբ առաջարկեցին մի տեխնիկական գործ հրաժարվեց: 
Այստեղ էլ, ինչպես «բռունցքային» գործերում, ուզում էր եթե ոչ առաջինը, գոնե վերջինը ևս չլինել:

Այսպես էր Բաղդասարը:

Ուղղիչ Տնից դուրս գալուց հետո ես տեղեկացա որ նա, այնուամենայնիվ, ինչ-որ հանցանքի համար ուղարկվել է մեկուսարան: 
Նայես ի՞նչ է անում հիմա, ի՞նչ ժիգանական սխրագործություններ, Նոր-Բայազեդի մեկուսարանում Բաղդասարը...
Ինչպես այս գլուխը, այնպես էլ ընդհանրապես Բաղդասարի մասին գրելիս, միշտ ծակում է ուղեղս այն միտքը, թե ի՞նչ պիտի մտածի Բաղդասարը՝ իր մասին գրածներս կարդալիս: 
Երևի նրա մեջ պիտի ամրանա այն համոզմունքը, թե ես «լրտես» եմ եղել և այժմ էլ մատնում եմ իրեն հրապարակորեն... 
Ու է՛լ ավելի պիտի ամրանա Բաղդասարի սրտում առանց այդ էլ չափազանց խոր նստած անվստահությունը դեպի ինտելիգենտները...
Լսո՞ւմ ես, սիրելի Բաղդասար. — իզո՛ւր ես կասկածում: 
Քո մասին իմ տպավորությունների գրքում արված այս զրույցները տեսական զրույցներ են միայն, ուրիշ ոչինչ: 
Եվ միանգամայն վստահ եղիր, որ սրանից չի գա քեզ և ո՛չ մի վնաս:

Ազնի՛վ խոսք, Բաղդասա՛ր:

XIX. Ովքե՞ր են Ուղղիչ Տան ներքին, կենցաղային հեգեմոնները, Մադոյի հացադուլը, Սերյոժի թունավորումը, հին գայլերը, եզրակացություններ
Քրեական կորպուսի ութերորդ կամերան տեղափոխվելուց հետո միայն ես միանգամայն համոզվեցի, որ Ուղղիչ Տան ներսում, կալանավորների ներքին կենցաղային միջավայրում, զուտ կալանավորական հասկացողություններ և բարոյական նորմեր ստեղծողները ո՛չ այլ ոք են, եթե ոչ լյումպեն կալանավորները: 
Նրանք դեռևս դրսում, Ուղղիչ Տուն մտնելուց առաջ, հին, փորձված, նախկին բանտային հերոսներից ժառանգած որոշ «դաստիարակությամբ» էին Ուղղիչ Տուն մտնում և աշխատում տարածել այստեղ իրենց ազդեցությունը, հաստատել ներքին կալանավորական կենցաղում իրենց «հոգևոր», «գաղափարախոսական» հեգեմոնիան:

Իբրև շերտ, իբրև խմբավորում՝ ամենից կազմակերպվածներն էին նրանք, կազմակերպված ոչ թե գիտակցաբար, ձևականորեն, այլ տարերայնորեն, բնականաբար: 
Այս հանգամանքին օգնում էր նաև այն, որ նրանցից շատերը դրսում, դրսի աշխարհում ևս իրար հետ են եղել, ապրել ու «աշխատել» են միևնույն պայմաններում, շատ անգամ միևնույն մարդկանց հետ: 
Եվ սրանք էին էլի, որ կապ ունեին դրսում մնացած իրենց ընդհանուր ընկերների, իրենց նման լյումպեն ժիգանների հետ, որոնցից և ժամանակ առ ժամանակ, թեկուզ շատ չնչին չափով, բայց այնուամենայնիվ ստանում էին նյութական օժանդակություն և երբեք չէին կտրում նրանց հետ իրենց բարոյական կապը: 
Երբ նրանցից մեկը քաղաք էր գնում բոլորն էլ հանձնարարում էին բարեվել այսինչ կամ այնինչ ընդհանուր ծանոթին, հանձնարարություններ էին անում և միշտ շատ կենդանի հետաքրքրություն ցույց տալիս դեպի դրսի ընկերները: 
Դա մի ամբոդջ կաստա էր, պրոֆեսիոնալ ժիգանների մի ամբողջ աշխարհ, որ թե իր առանձին կաստայական շահերն ուներ և թե դրանց հոգի վրա առաջացած կաստայական գաղափարախոսությունը: 
Հենց այդ կաստայի ամենացայտուն ներկայացուցիչն էր, ամենալավ արտահայտիչը — մեր Բաղդասարը: 
Այս մարդկանցից յուրաքանչյուրի համար սովորական բան էր Ուղղիչ Տունը, սա նրանց սոցիալական պայքարի մշտական պայմաններից մեկն էր, և պարզ էր, որ սրանք պետք է լինեին Ուղղիչ Տան ներսում «բանտային» հոգեբանության ու բարոյական հասկացողությունների կրողներն ու ջատագովողները: 
Եվ այս իմաստով, իհարկե, միանգամայն իրավացի էր, իր կաստայի պայմաններից ելնելով միանգամայն տրամաբանական էր Բաղդասարը, երբ ասում էր մեզ.
— Ինչպե՞ս կարող ենք մենք և դուք հավասար կալանավորներ լինել, ինչպե՞ս կարող ենք հավատալ ու վստահել իրար:

Նա, իհարկե, չէր ասում, բայց ինքնին հասկանալի էր, որ ուզում է հասկացնել, թե Ուղղիչ Տունը մեր կյանքում մի պատահական նրբափողոց է, որից մենք վաղը դուրս կգանք և կաշխատենք էլ երբեք չվերադառնալ, — այնինչ նրա ու իր նմանների համար գոյության պայքարի անխուսափելի պայմաններից մեկը, որից նրանք ևս, իհարկե, աշխատում են խուսափել, բայց, իհարկե, ո՛չ այն իմաստով, ինչ իմաստով որ մենք: 
Այս բանը Բաղդասարը շատ լավ էր հասկանում, որովհետև նա իր նմաններից մեկն էր, որ իր կաստայական գիտակցությունը հասցրել էր մշակված աշխարհայացքի, ժիգանական յուրօրինակ կենսափիլիսոփայության: 
Այս ամենից հետո միանգամայն հասկանալի և բնական է, որ Ուղղիչ Տան բնակչության մեջ այս տարրն էր, որ իրեն բացարձակապես հակադրում էր վարչությանը: 
Ուղղիչ Տան վարչությունը սրանց, այսպես ասած՝ կաստայական թշնամին էր ինչ վարչություն էլ դա լիներ: 
Այս հակադրությունը չէր կրում, իհարկե, ո՛չ մի քաղաքական բնույթ: 
Սա պարզ է ինքնին և ոչ մի բացատրություն չի պահանջում: 
Ինչպես չկան «լավ» թշնամիներ, այլ կան թշնամիներ, որոնց «վատությունները» կարող են տարբերվել իրարից քանակով ու աստիճանով, — այնպես էլ սրանց աչքին հավասարապես թշնամիներ էին նախկին բանտային վարչությունը և ներկա խորհրդայինը: 
Իրենք էլ շատ լավ էին գիտակցում, որ տարբերությունն այս թշնամիների մեջ հսկայական է, բայց դա չէր փոխում հարցն ըստ էության: 
Թշնամին թշնամի էր մնում, և տարբերությունը նրանց աչքին միմիայն «ձևական» էր: 
Եվ նրանք, իբրև պրոֆեսիոնալ պայքարողներ այդ թշնամու դեմ ծանոթ էին Ուղղիչ Տան պայքարի բոլոր թույլատրելի և անթույլատրելի միջոցներին: 
Հացադուլ, մահացու հացադուլ, բողոքներ դատախազությանը, սպառնալիք և ուղղակի ահաբեկում մատնիչների — այս բոլոր զենքերից նրանք հարկ եղած դեպքում օգտվում էին լիովին: 
Ավելին՝ նրանք կապ էին պահում և այլ Ուղղիչ Տների հետ, իհարկե՝ այդ տների համապատասխան տարրերի հետ, և նրանք ծանոթ էր շատ անգամ հեռավոր Ուղղիչ Տների անցուդարձը: 
Նրանցից շատերը եղել էին և այլ Ուղղիչ Տներում ու հաճախ ոգևորված պատմում էին իրար այսինչ կամ այնինչ անդրկովկասյան, կամ անգամ համամիութենական մասշտաբով հայտնի ժիգանի հերոսություններն ու սխրագործությունները: 
Շատ անգամ արյունոտ ու զարհուրելի լեգենդներ էին դրանք, պինկերտոնյան գրականությունը հիշեցնող լեգենդներ, որոնք սակայն հմայում էին նրանց սիրտը և ռոմանտիկ, հերոսական փայլ տալիս այդ տկլոր մարդկանց աչքերին:

Մի անգամ ես պատմեցի Բաղդասարին մի ռուս բանդիտի մասին, որ քսանից ավելի հարձակումներ էր կատարել թալանի նպատակով, որոնց ժամանակ սպանել էր 117 հոգի: 
Այդ մասին ես կարդացել էի մի ամսագրում, ուր բերված էր և նրա դատավճիռը: 
Հայտնեցի Բաղդասարին և այդ: 
Բաղդասարի աչքերը վառվեցին մի ամեհի բոցով, և նա ձեռնթափ բացականչեց.
— Եվ նրան գնդակահարեցին... 
Ափսո՜ս... 
Այդպիսի քաջերին գնդակահարում են, իսկ խեղճերին թողնում...
Ահա այդ մարդկանց հոգեբանության ամենացայտուն արտահայտությանը:

Ես դեռ նոր էի ընկել Ուղղիչ Տուն, երբ մի անգամ երեկոյան քրեական կորպուսի միջանցքը մտնելիս նկատեցի, որ մի խումբ կալանավորներ իրար մոտ խռնված ինչ-որ խորհրդավոր փսփսում են ու նայում հատակին, իսկ մեկը գլուխը կախ և ձեռքերով քիթը բռնած՝ հեռանում է նրանցից: 
Մոտեցա, — ես արդեն դեմքերով բոլորին ճանաչում էի, — Վալոն էր, Խուժան-Խաչոն, Մագոն, Սերյոժը և էլի մի քանի ռեցիդիվիստներ: 
Նայեցի հատակին արյան կաթիլներ: 
Նկատեցի և այն, որ ես հենց որ մոտեցա՝ նրանք լռեցին և աշխատեցին ցրվել:

— Ինչ բան է, — հարցրի Խաչոյին:

— Ոչի՛նչ, բան չկա, — ժպտալով պատասխանեց Խուժան Խաչոն մարդու քիթ արնավ:

Տեսա, որ չեն ուզում ասել, օրորեցի գլուխս ու հեռացա: 
Պարզ էր, որ ծեծել էին այն հեռացող կալանավորին, որին ես չէի ճանաչում: 
Երբ երկու քայլ հեռացա նրանցից Սերյոժը մոտեցավ իմ հետևից և խորհրդավոր կերպով ականջիս շշնջաց.
— Թիֆլիսա բերդը շպիոնություն է արած՝ մի քիչ խրատեցինք...
Եվ ես հիշում եմ մի քանի այդպիսի դեպքեր:

Մի անգամ ներկայացում կար թատրոնում, երբ մոտեցավ ինձ Մադոն, Սերյոժի ընկերը, մի ռեցիդիվիստ երիտասարդ, և հայտնեց, որ պետը Սերյոժին մեկուսարան է դրել: 
Խնդրում էր միջամտեմ, որ ազատի: 
Այդպիսի խնդիրներով նրանք հաճախ էին ինձ դիմում, որովհետև սկզբից ևեթ ես ընտրվեցի կուլտկոմիսիայի նախագահ և, որպես այդպիսին, կարող էի բարեխոսել վարչության առաջ այս կամ այն կալանավորի համար: 
Խոսեցի պետի հետ, որ նստած էր դահլիճում, նա ասաց, որ արդեն կարգադրել է ազատել: 
Մեկուսացնելու պատճառը մի ինչ-որ երիտասարդ կալանավորի բողոքն է եղել, թե իբր Սերյոժը նրան անպատշաճ առաջարկություն է արել: 
Գուցե զրպարտություն էր, սակայն տվյալ դեպքում այս չէ էականը, այլ Սերյոժի վարմունքն իբրև ռեցիդիվիստի, որին քաջ ծանոթ էին վարչության դեմ պայքարելու բոլոր միջոցները:

Երբ ես հայտնեցի Մադոյին, որ արդեն կարգադրված է Սերյոժին ազատել — նա գնաց: 
Սակայն չանցած երեք րոպե՝ նա եկավ հևիհև և վախեցած հայտնեց.
— Սերյոժը թունավորվել է...
— Ո՞նց թե թունավորվել...
— Քիմիական թանաք է խմել, հրեն բերան-մերան կապտած մեռնում ա...
Վազեցինք ներքև և միջանցքում հանդիպեցինք հսկիչներին ու մի քանի կալանավորների, որ Սերյոժին տանում էին հիվանդանոց: 
Կուրծքը բաց, երեսն ուռած, շրթունքներն ու ատամները քիմիական թանաքի գույն ստացած Սերյոժը հառաչում էր, տնքում և ձեռքերով սեղմում կոկորդը՝ իբր խեղդվում է: 
Անմիջապես մտածեցի, որ սարքած բան կլինի: 
Տարան հիվանդանոց, խողովակով ջուր լցրին կոկորդը, սիրտը թափեց և հանգստացավ: 
Չե՞ս ամաչում — ասաց պետը նրան, երբ նա ոտքի կանգնեց և լվաց երեսը. — սա ի՞նչ անամոթություն է:

— Բյա ի՞նչ անեմ, հընգե՛ր պետ. ընձի լավ էր դանակով տայիր փորս-մորս թափեիր, քանց թե հավատայիր էդ խոսքին...
Ինչպես իմ, այնպես էլ պետի կարծիքով Սերյոժի նկատմամբ «էդ խոսքին» կարելի էր հավատալ, սակայն փաստ չկար, վկաներ չկային — և Սերյոժը տոնում էր իր հաղթանակը:

Մի անգամ էլ կանգած էի պետի առանձնասենյակում, մռայլ ժպիտը դեմքին ներս մտավ կրկին այդ Մադոն, Սերյոժի ընկերը:

— Ի՞նչ կա, — հարցրեց պետը չոր՝ իր զարմանալի հոտառությամբ իսկույն ըմբռնելով, որ էլի տրագի-կոմիկական պատմություն է պատահելու:

Մադոն չպատասխանեց, այլ լուռ մոտենալով դրեց պետի առաջ մի փոքրիկ գրություն: 
Պետը կարդաց, սառը նայեց նրան և հանգիստ պատասխանեց.
— Լա՛վ: 
Էսօր թուղթդ կուղարկեմ: 
Ուրիշ ոչի՞նչ:

Ու չհեռացրեց սառը, թափանցող հայացքը Մադոյի դեմքից — մեկ, երեք, հինգ վայրկյան: 
Մադոն մեղավոր ժպտաց:

— Բա ի՞նչ անեմ, ընկեր պետ, մեռնում եմ:

— Է, որ հացադուլ արիր — պիտի սաղանա՞ս:

— Ասում եմ` բալքամ բալնիցեն ղրկեն ապելացի անեն…
— Ի՞նչ «ապելացի»:

— Գրիժես խեղդում ա: 
Մեռնում եմ:

Պետը, որի դեմքի ոչ մի մկանը դեռ չէր շարժվել — անակնկալ կերպով ծիծաղեց: 
Ծիծաղը փոխվեց քրքիջի, ձեռքը ձեռքին խփեց, հետո հազաց և հանկարծ նույն լուրջ, սառը դեմքն ընդունելով հանդարտ, սառը ձայնով, որի մեջ նախատինքի շեշտ կար, ասաց:

— Առ: 
Ամոթ է: 
Ճղի դե՛ն գցի: 
Գնա՛:

Մադոն, միշտ նույն մեղավոր-հիմարական ժպիտը դեմքիս մոտեցավ սեղանին, վերցրեց իր գրությունը, ճղեց. գնաց: 
Երբ Մադոն հեռացավ պետն ինձ ասաց:

— Էսպես էլ մարդիկ կլինեն, չես հասկանում... 
Հացադուլ եմ անում, թե ինչ է գրիժա ունեմ, դատախազին կանչի: 
Թե գրիժա ունես — հրե՛ն հիվանդանոցը, հրե՛ն բժիշկը: 
Թե դու գրիժա ունես — դա էլ ունի: 
Ինքն էլ ամաչեց իրա արածից:

Բայց և այնպես, մի օր անց Մադոն այնուամենայնիվ հացադուլ հայտարարեց և դատախազն եկավ: 
Եկավ այլ գործերով, ինչպես գալիս էր հաճախ. Մադոն ինքն էլ գիտեր, որ առանց իր հացադուլի էլ նա կգա, և ինքը կարող է հայտնել նրան իր բաղձանքը: 
Սակայն էապես այդ չէր նրան հետաքրքրողը: 
Նա «բողոքել» էր ուզում, «պայքարել», ինչպես իսկական ռեցիդիվիստ, ժիգանական հերոս:

Ես ներկա էի դատախազի հետ ունեցած նրա զրույցին և տեսա այդ հերոսական պայքարը:

— Դուք ինչի՞ դեմ եք բողոքում, — սառը հարցրեց դատախազը:

— Գրիժա ունեմ՝ չեն ուղարկում ապելացի:

— Բժիշկը նայե՞լ է:

— Նայել է:

— Ի՞նչ է ասում:

— Ասում է... ասում է... 
Ընկե՛ր դատախազ, մեռնում եմ — չեն ուղարկում ապելացի անեն...
— Եթե կարիք լինի ուղարկելու կուղարկեն, — հանգիստ ասում է դատախազը. — ուրիշ բողոք չունե՞ք:

— Ո՛չ, ընկեր դատախազ:

— Դուք ազատ եք:

Սրանով էլ վերջացավ Մադոյի ցույցը, Մադոյի հերոսական պայքարը Ուղղիչ Տան վարչության դեմ...
Ի՞նչ շահեց Մադոն սրանից — չգիտեմ, բայց նա գոհ էր: 
Հարկավոր էր ապացուցել, որ նա կարող է հացադուլ հայտարարել և կանչել դատախազին — և նա ապացուցեց: 
Ուրիշ բան արդեն չէր էլ պահանջվում ապացուցելու: 
Հետագայում ես լսեցի, թե Մադոն ինչպիսի վառ, հերոսական գույներով է նկարագրել կամերաներում իր այդ բողոքր դատախազին: 
Դա մի փոքրիկ լեգենդ էր, մի փոքրիկ ռեցիդիվիստի մի փոքրիկ լեգենդ...
Սակայն ես մի անգամ տեսա, թե երբեմն ի՛նչ աստիճանի կարող է հասնել այդ մարդկանց համառությունը և ի՞նչ միջոցների կարող են երբեմն նրանք դիմել՝ իրենց նպատակին հասնելու նկատառումով: 
— Նրանք հին գայլեր էին երևում, այդ երկու թուրք կալանավորները, որ ուղարկված էին Բաթումից՝ Պարսկաստան աքսորելու: 
Նրանց ձերբակալել էին Բաթումում պատահաբար, իբրև կասկածելի անձնավորությունների: 
Մոտներից դուրս էր եկել մեծ քանակությամբ դրամ, իսկ թե որտեղի՞ց է դրանց մոտ այդ դրամը չեն պատասխանել: 
Անցագիրներ ևս չեն ունեցել: 
Հայտնել են, թե երևանցիներ են: 
Էտապով ուղարկել էին Երևանի Ուղղիչ Տունը, որ այստեղ ճշտեն նրանց ով լինելը, իսկ եթե չճշտվի աքսորեն Պարսկաստան: 
Բայց Երևանում ևս նրանք չկարողացան երաշխավորներ ներկայացնել: 
Տրված էր որոշ ժամանակա միջոց, որից հետո նրանք, ըստ ուղարկվող իշխանությունների որոշման՝ պիտի տարվեին պարսկական սահմանը և, ազատ արձակվեին: 
Նրանք չէին ուզում Պարսկաստան անցնել, այդ հին գայլերը, իսկ ժամանակն անցնում էր, մոտենում էր առաքման օրը: 
Նրանք հեռագրել էին Բաթում, աջարական իշխանություններին, որպեսզի մի շաբաթ ևս թույլատրեն մնալ, մինչև երաշխավորներ ներկայացնեն: 
Երկու օր էր մնացել էտապին, իսկ պատասխան չկար: 
Եվ ահա նրանք որոշել էին բողոքել:

Հետաքրքիրն այն էր, որ նրանք մեր Ուղղիչ Տունն ընկնելուն պես իսկույն կապ հաստատեցին Բաղդասարի հետ: 
Նրանցից մեկը հենց այն կալանավորն էր, որին ես տեսել էի մեր կամերայում՝ Բաղդասարի հետ «բայբուրդ» խաղալիս: 
Նրանք շատ շուտ էին ճանաչում ու գտնում իրար — քրեական աշխարհի այդ ասպետները:

Այդ օրը ես նստած էի կամերայում, — ժամը մոտավորապես առավոտյան 11-ն էր — երբ հանկարծ ներս ընկավ Բաղդասարը.
— Թուրքերը էն ա՝ փորները ճղել — դատախազին են ուզում: 
Գնացե՛ք տեսեք, — ասաց նա հանգիստ:

— Ո՞ր թուրքերը:

— Էն բաթումցիները: 
Հրեն սեկրետում պառկած արյունը ջրի նման թափվում է ցած: 
Գնացեք, տեսեք:

Գնացի մեկուսարանը: 
Այնտեղ էր արդեն հիվանդանոցի բժիշկը: 
Այնտեղ հավաքվել էին և մի քանի կալանավորներ և երկու հսկիչ:

Նրանք պառկած էին երկու կողք-կողքի դրած կոյկաների վրա, շապիկ վարտիքով, վրաներին վերմակ: 
Մեկը վիրավորել էր իրեն իր աջ կողից, մյուսը երկու տեղից՝ կողից և փորից: 
Վիրավորել էին իրենց — պատուհանից պոկած ապակու կտորով:
Վերքերը խոր չէին, սակայն բավականին արյուն էր եկել և դեռ շարունակում էր գալ: 
Հավաքված արյունը լճացել էր կողերին և համարյա ամբողջովին ներկել նրանց շապիկները: 
Արյունոտ էին և նրանց ձեռքերն ու դեմքերը: 
Այս ամենը թողնում էր ծայր աստիճանի ճնշող, քստմնելի տպավորություն:

Ներս մտնելով ես չափազանց զարմացա, որ բժիշկը կանգնած է այդտեղ, արյունը հոսում է մարդկանց վերքերից, իսկ նա չի օգնում, չի կապում վերքերը:

— Ինչո՞ւ չեք կապում, — հարցրի զարմացած:

— Չեն թողնում հիմարները, ասում են՝ մինչև դատախազը չգա, չենք թողնի:

— Ո՞նց թե, կապեցեք զոռով:

— Չի կարելի, — ասաց բժիշկը հանգիստ, ինչպես ասում են ամենասովորական բաները, — օրենք չկա: 
Եթե չեն ուզում չի կարելի զոռով:

Շվարած չգիտեի ինչ պատասխանել: 
Թուրքերեն ասի նրանց, որ եթե սիրով թույլ չտան ստիպված կլինեն զոռով կապել:

— Խորհրդային բանտերում բռնություն չկա, էդպիսի օրենք չկա գրված, — հանգիստ պատասխանեց նրանցից մեկը, — մինչև դատախազը չգա չի կարելի:

Իսկ արյունը շարունակում էր հոսել ու հոսել, բայց նրանք հանգիստ էին, չէին անհանգստանում:

— Բայց թե ո՞նց կլինի, — դիմեցի բժշկին. — Էսպես հո կարող են մեռնել...
Մի՛ք անհանգստանա, — ժպտալով պատասխանեց բժիշկը: 
— Վերքերը վտանգավոր չեն: 
Չկարծեք թե առաջին անգամ են սրանք այս բանը փորձում, հին գայլեր են երևվում... 
Այնպես չէին կտրի, որ վնասվեն: 
Իսկ մինչև դատախազը չգա ոչ մի դեպքում թույլ չեն տա կապել: 
Ամբողջ պատմությունն էլ հենց դրա համար է սարքած...
Ես նայում էի նրանց, այդ հին գայլերին, որոնք պառկած էին հանգիստ, բժիշկը կանգնած էր կողքներին, արյունը հոսում ու հոսում էր կողերից, բայց նրանք համառ կերպով արգելում էին օգնություն հասցնել: 
«Ցնցող տպավորությունը» պահում էին դատախազին: 
Նրանցից մեկը մոտ 40 տարեկան կլներ, մյուսը 30. երկուսն էլ առողջ տղամարդիկ, սափրած գլուխներով ու դեմքերով, ուղիղ, հաճելի տղամարդկային դիմագծերով: 
Քաղաքներում ապրած լյումպեններ էին երևում, հին աֆերիստներ, հին գայլեր: 
Եվ պարզ էր, որ առաջինը չէր մեր Ուղղիչ Տունը, ուր ընկել էին նրանք: 
Քաջ ծանոթ էին ուղղիչ տնային բոլոր օրենքներին: 
Պարզ էր և այն, որ նրանք նույնքան հեռու էին երևանաբնակ թուրքեր լինելուց, որքան անցանկալի էր նրանց համար Պարսկաստան ուղևորվելը: 
Նրանք, իմ կարծիքով, աջարացիներ էին կամ տրապիզոնցիներ. գոնե այդպես էին ասում նրանց դիմագծերը: 
Երևանի թուրքերը, որ էապես պարսիկներ են կամ ադրբեջանական թաթարներ, ո՛չ շեկ մազեր ունեն, ո՛չ կապույտ աչքեր, ո՛չ էլ ուղիղ դիմագծեր:

Վերջապես եկավ դատախազը և հայտնեց, որ իրենք էլ են հեռագիր ուղարկել, բայց պատասխան չի ստացվել: 
Հասկացրեց նրանց, որ իրենցից չի կախված այս գործը, մի բան, որ այդ աֆերիստները ևս շատ լավ գիտեին: 
Խնդրեցին մի հեռագիր ևս տալ, դատախազը համաձայնվեց — և նրանք թույլ տվին կապել վերքերը: 
Հետո նրանց տեղափոխեցին հիվանդանոց:

Երկու օր անց նրանք արդեն ոտքի վրա էին — այդ հին աֆերիստները, հին գայլերը:

Այո՛ սրանք էին իսկական կալանավորները և Ուղղիչ Տան ներքին, զուտ կալանավորական կյանքում ուրույն-կալանավորական տրամադրություններ ստեղծողները: 
Սրանք այն առանցքն էին, որի շուրջը դառնում էր իսկական կալանավորների մասսան, ա՛յն կալանավորների, որոնք պատահական տարրեր չէին Ուղղիչ Տանը և որոնց հանցագործությունը չէր կրում պատահական բնույթ: 
Գյուղական բանդիտները, խիստ մեկուսացման ենթարկված մարդասպաններն ու գոզերը, որոնք էապես չէին պատկանում այս Ժիգանների շրջանին — ներքուստ համերաշխ էին սրանց հետ, բաժանում էին կաստայական հասկացողությունները և անխոս ենթարկվում սրանց բարոյական նորմերին: 
Այս շրջանից դուրս էին մնում միայն պատահական հանցագործները, գյուղացիների և նախկին խորհրդային ծառայողների խոշորագույն տոկոսը, որոնք ճնշող մեծամասնություն էին կազմում: 
Ինչ վերաբերում է լյումպեններին իմ խորին համոզմունքով անուղղելի տարրեր են սրանք և սրանց համար ոչ մի նշանակություն չունի, սրանց վրա ոչ մի ազդեցություն չի կարող ունենալ մեր ուղղիչ քաղաքականությունը: 
Ավելի շուտ սրանք կարող են փչացնել, իրենց ազդեցության տակ առնելով ուղղիչ ճանապարհից թեքել և՛ այն կալանավորներին, որոնք այլ պայմաններում միանգամայն ուղղելի տարրեր են, այնինչ սրանց շրջանն ընկնելով՝ տարվում են ժիգանական ռոմանտիզմով և դառնում անուղղելի հանցագործներ: 
Օրինակ մեր կամերայի Գլդանը: 
Գյուղացի, հազիվ չափահաս մի երիտասարդ, որ դատապարտված էր գողության համար: 
Հարկավոր էր տեսնել, թե ինչպիսի՛ ոգևորությամբ էր լսում ժիգանների արկածային վեպերը, որպիսի՛ փայլ էին ստանում այդ լեգենդները լսելիս նրա խոշոր, դեռ աշխարհ չտեսած աչքերը, որպեսզի միանգամայն պարզ լիներ այդ: 
Կարող եմ բերել և ուրիշ շատ օրինակներ: 
Բայց իբրև ամենալավ ապացույց հիշեմ և մի այլ երիտասարդի, այս անգամ արդեն նախկին խորհրդային ծառայողի, որ Ուղղիչ Տուն էր ընկել յուրացման համար: 
Նախկին կոմերիտական էր, շատ սրամիտ կուպլետներ էր գրում պատի թերթում: 
Սակայն նրան տեղավորել էին վերի կամերաներից մեկում, և նա այն աստիճան ժիգանների ազդեցության տակ էր ընկել, որ մեզ շատ դժվարությամբ հաջողվեց պոկել նրան այդտեղից և լծել կուլտ-կրթական աշխատանքի: 
Սակայն, կարծեմ, այս էլ չօգնեց, և նա այնպես էլ հեռացավ Ուղղիչ Տնից՝ իր հոգում տանելով այն այրող վարակը, որին կարելի է «ժիգանական ռոմանտիզմ» անունը տալ: 
Ուղղիչ Տունը այդ վարակիչ, այլասերող տարրերից փրկելու միակ միջոցը, իմ խորին համոզմունքով, — դրանց բոլորովին, միանգամայն առանձնացնելն է, այնպես, որ
նրանք ոչ մի շփում չունենան այլ կալանավորների հետ: 
Ես կալանավոր էի, և ես տեսնում էի, որ դրանք, այսպես թե այնպես, կալանավորական ներքին կենցաղում կարողանում են տարածել իրենց «հոգևոր հեգեմոնիան: 
Իհարկե, այս բանը բացարձակ բնույթ չէր կրում և չէր էլ կարող կրել շնորհիվ այն մթնոտրտի, որ ստեղծել էր Ուղղիչ Տան պատերում կուլտրամինը: 
Բացի այս` սրանց ազդեցությունը կասեցնելու գործում հսկայական դեր էին կատարում արհեստանոցները վարչության ձեռք առած խիստ միջոցները` ամեն կերպ վերացնելու կալանավորական խմբավորումները: 
Սակայն պիտի ասել, որ բոլոր այս միջոցներն էլ կիսամիջոցներ էին, որ չէին կարող միանգամայն արմատախիլ անել ռեցիդիվիստների ազդեցությունը: 
Խոսք չկա, որ եթե վերոհիշյալ միջոցները մի փոքր թուլանային՝ Ուղղիչ Տան ներքին, կենցաղային ռեժիմն անմիջապես կանցներ բանդիտների և ռեցիդիվիստների ձեռքը, և նրանք արդեն բացարձակապես կտարածեին կալանավորական ամբողջ մասսայի վրա իրենց ո՛չ միայն «հոգևոր», այլև «մարմնական» հեգեմոնիան...
XX. Ուղղիչ Տան գժերը. Արտաշ–«թազավորը», Հայրոն, Մահմեդը, Ալին, «Անահիտը»
Երևանի Ուղղիչ Տունն ընկնում էին երբեմն կատարյալ խելագարներ, կամ, ինչպես կալանավորներն էին ասում` «գժեր», որոնք փայլուն ասուպների նման սահում էին Ուղղիչ Տան երկնակամարով ու թողնում կալանավորների հիշողության մեջ անջնջելի հետքեր...
Նրանք ձերբակալվում և Ուղղիչ Տուն էին բերվում որևէ հանցանքի համար, իսկ երբ պարզվում էր նրանց հոգեկան խանգարված վիճակը` տեղափոխվում էին հոգեկան հիվանդանոց:

Նրանցից ամենահետաքրքիրն էր, իհարկե, — Արտաշ-թագավորը: 
Բարձրահասակ, թիկնեղ, մեծ, խոշոր գլխով, սև, խուզած մազերով և հարբեցողի բորբոսնած դեմքով մոտ 40 տարեկան մի աժդահա էր Արտաշ-թագավորը: 
Բոբիկ, ճղոտած շորերով, համարյա կիսատկլոր, մարմնի ու դեմքի վրա սիֆիլիսի կապույտ, թարախակալ վերքեր... 
Յուրաքանչյուր օր հիվանդանոցում խնամքով կապում էին այդ վերքերը, բայց նա, երբ նրան առանձին կամերայից բերում էին դուրս, քրեական կորպուսի բակը` նստում էր գետնին, արևի տակ, բաց էր անում վերքերը և սկսում փորփրել...
Քստմնելի տպավորություն էր թողնում այդ պահին Արտաշ-թագավորը, ինքն էլ դառնում էր մութ ու քստմնելի, ինչպես իր վերքերը:

Լենինականցի արհեստավոր էր — և, որպես իսկական լենինականցի ուներ աներևակայելի, հարյուրհարկանի հայհոյանքների անսպառ պաշար: 
Ինչ-որ մարդու էր կարծեմ քարով տվել — սպանել. լավ չեմ հիշում կատարած հանցանքը: 
Եվ սա տվյալ դեպքում նշանակություն չունի, որովհետև ես ուզում եմ պատկերել Արտաշ-թագավորին այնպես, ինչպես ես տեսա նրան Ուղղիչ Տանը, — տալ մարդկային այդ քիմերային նմուշի ճշգրիտ նկարագրությունը: 
Եվ, միևնույն ժամանակ, կալանավորների վերաբերմունքը դեպի այդ տխուր անձնավորությունը:

Երբ նա գալիս նստում էր բակում և սկսում փորփրել իր վերքերը` կալանավորները շրջապատում էին նրան — և սկսվում էր մենամարտը: 
Տարօրինակ մարդիկ էին այդ տեսակետից ևս կալանավորները. Արտաշ-թագավորը նրանց համար ոչ թե մարդկային անկման զարհուրելի մի նմուշ էր, այլ... հասարակ զվարճալիք: 
Չնայած հսկիչների բոլոր ջանքերին՝ առիթ չէին փախցնում նրա հաշվին մի փոքր զվարճանալու: 
Քար էին գցում վրան, փոքրիկ ավազաքարեր, ծխախոտ տալիս` միջին մազեր, կամ այլ կեղտոտություններ, վրան ջուր լցնում, հետևից գաղտագողի մոտենալով` հրում, որ ընկնի, — և նման հազար ու մի տեսակ բարբարոսություններ: 
Եվ տարօրինակն այն էր, որ սա անում էին ոչ միայն լյումպեններն ու ժիգանները, այլև համարյա բոլոր կալանավորները, նույնիսկ ինտելիգենտներից մի քանիսը:

Զարհուրելի փրփրում էր այդ ամենից Արտաշ-թագավորը և պատասխանում հարյուրհարկանի հայհոյանքներով: 
Հայհոյում էր հյութեղ, ըմբոշխնելով. երևում էր, որ դա, բացի ինքնապաշտպանության զենք լինելը՝ հաճելի էր նրան և որպես արվեստ, որի մեծագույն վարպետներից մեկն էր ինքը, այդ Արտաշ-թագավորը: 
Եվ նա շատ անգամ տեղից էլ չէր վեր կենում — բավականանում էր հայհոյանքներով: 
Մյուս կողմից, ճշմարտության չդավաճանելու համար, հարկավոր է ասել, որ Արտաշ-թագավորի և կալանավորների միջև տեղի ունեցող այդ գզգզոցը ավելի շուտ վայրենի հանաքի, ժամանցի բնույթ էր կրում, քան լուրջ հալածանքի: 
Մի հոտենտոտյան, մարդկային բանականությունից վեր գտնվող ժամանց, որ վերջ ի վերջո երկու կողմերին էլ մեծ հաճույք էր պատճառում: 
Կալանավորների աչքին Արտաշ-թագավորը քոսոտ, հալածված շան նման մի բան էր, — քոսոտ, հալածված շուն, որպիսիներին այնքան սիրում են որևէ անկյուն մտցնել ու մահակները բերանը խոթելով` գազազեցնել գեղջուկ երեխաները: 
Իսկ Արտաշ-թագավորի համար նրանց հայհոյելը և նրանց դեմ գազազելը, ինչպես երևում էր` իր կուտակված եռանդը վատնելու սովորական մի ձև էր, որից նա վերջ ի վերջո այնքան էլ չէր դժգոհում, ինչպես առաջին հայացքից կարելի էր կարծել: 
Սրա ամենալավ ապացույցն այն էր, որ երբ մի քանի րոպե կալանավորները, հսկիչի կողմից մի կողմ քշվելով, դադարեցնում էին իրենց հալածանքը՝ Արտաշ-թագավորը հանկարծ ինքն էր սկսում իր հայհոյանքային արշավանքը: 
Եվ մարդկանց դեմ հաճախ, որոնց մտքովն անգամ չէր անցնի մասնակցել իր դեմ եղած կալանավորների ընդհանուր ֆրոնտին:

Սակայն երբեմն, որևէ չափից արդեն անց բարբարոս «հանաքից» հետո (ինչպես, օրինակ, դույլով ջուր լցնելը, կամ գլխին նեխած ձու խփելն էր) — լուրջ, առանց հանաքի զայրանում ու կատաղում էր Արտաշ-թագավորը — և նա զարհուրելի էր այդ պահերին:

— Ե՛ս եմ Արտաշ թագավորը հայոց, — խռպոտ, արնախեղդ ձայնով մռնչում էր նա, թողնում իր վերքերը, վեր թռչում տեղից և հարյուհարկանի հայհոյանքներ թափելով ու ծայր աստիճանի երկար, մինչև ծունկերը հասնող, օրանգուտանային ահռելի ձեռքերը թափահարելով՝ հարձակվում էր կալանավորների վրա: 
Կալանավորները զարհուրած կորպուսն էին փախչում ու մտնում կամերաները: 
Այսպես էր Արտաշ-թագավորը: 
Մի շաբաթ միայն նա մնաց Ուղղիչ Տանը: 
Հետո նրան տեղափոխեցին հոգեկան հիվանդանոց:

Ուղղիչ Տան հետևյալ հռչակավոր գիժը — Հայրոն էր, բայց սա արդեն լիակատար հակապատկերն էր Արտաշ-թագավորի: 
Նույնպես լենինականցի, բարձրահասակ, բայց ավելի երիտասարդ, քան Արտաշ-թագավորը: 
30 — 32 տարեկան, կապույտ, խոհուն աչքերով, լուրջ, լուռ, խաղաղ խելագարություն ուներ այդ համակրելի դեմքով երիտասարդը: 
Ահռելի ուժ ուներ — ինչպես պատմում էին կալանավորները: 
Սրան ոչ միայն չէին անհանգստացնում, այլև սրանից մի տեսակ, կարծես, քաշվում ու ակնածում էին կալանավորները: 
Հոգատար վերաբերմունք ունեին դեպի նա: 
Չիմացողը չէր էլ կասկածի, թե աննորմալ է: 
Խելագարության պահեր ուներ, մնացած ժամանակ հանգիստ էր, լուռ, խաղաղ — ծայր աստիճանի ինքնամփոփ ու լուրջ: 
Թեկուզ մեկուսացման սենյակում էր ապրում, բայց հաճախ դուրս էր գալիս բակ, մտնում կամերաները, լուռ կանգնում, նայում սրան–նրան հանգիստ, ոչ ոքի չէր դիպչի, չէր խոսի ոչ ոքի հետ: 
Եթե բան հարցնեին կարճ, երկու խոսքով կպատասխաներ, կամ չէր պատասխանի: 
Խոսելիս էլ շատ ինտիմ ձայնով էր խոսում բարեկամական, մտերիմ պատրաստակամությամբ գլուխը թեքելով դեպի խոսակիցը: 
Երբ ես նրան առաջին անգամ տեսա — մտքովս անգամ չանցավ, թե աննորմալ է և երբեմն դառնում է կատաղի խելագար:




 --------------------------------------- 


— Մին պապիրոս տուր Հայրոյին, — ասաց ինձ Բենժամենը: 
Տուփը երկարեցի Հայրոյին, որին առաջին անգամ էի տեսնում և կարծում էի, թե սովորական կալանավոր է:

— Շնորհակալ եմ, — վախեցած պատասխանեց Հայրոն և ձեռքերը շտապով վերև բարձրացրեց, որ հանկարծ պատահմամբ չդիպչի իմ տուփին: 
Տարօրինակ թվաց այդ և մեկ էլ աչքերի արտահայտությունը. աչքերում անհանգստություն կար, կասկածանք, կարծես շտապում էր խուսափել ինչ-որ վտանգից:

Գիժա, — ինձ մի կողմ քաշելով շշնջաց ականջիս Բենժամենը. — միշտ ըտենցա: 
Մարդուց բան վերցնել չունի: 
Էս ամբողջ Ուղղիչ Տանը մենակ ինձնից կվերցնի, մեկ էլ էն մեր Սուրենից: 
Հաց ուտել չունի, մինակ էն սուպն է խմում:

Գիտաս հի՛նչ ուժ ունի՞ — որ ուզի էն դուռը կպոկի... և ցույց տվեց կորպուսի երկաթյա դուռը: 
Հայրոն խելագարության պահուն սպանել էր իր մորը, և նրան ձերբակալել էին ու բերել Ուղղիչ Տուն: 
Կասկածում էին թե սիմուլյանտ է, բայց հիմք չունեին այդ կասկածները: 
Վերջում նրան տեղափոխեցին հոգեկան հիվանդանոց:

Հայրոյին ես չտեսա կատաղի խելագարության պահերին: 
Սակայն պատմում էին, որ այդ վայրկյաններին նա զարհուրելի է լինում: 
Կոտրում է, խփում, ջարդում, — կարող է և սպանել: 
Խելագարությունն, ասում էին, սկսվում է անհանգըստությունից: 
— Լուռ, մտազբաղ, առանց շուրջը նայելու, անհանգիստ շրջում է միջանցքներում — և հանկարծ սկըսվում է կատաղությունը: 
Վա՜յ նրան, ով այդ պահերին Հայրոյի ձեռքն ընկնի...
Սակայն Հայրոն, Ուղղիչ Տան այդ լեգենդական խելագարը, իմ հիշողության մեջ մնացել է որպես լուռ, խաղաղ, չափազանց համակրելի դեմքով ու խոհուն աչքերով մի երիտասարդ, որից ամբողջովին խաղաղություն էր բուրում... 
Ու չգիտեմ ինչու՝ նրան հիշելիս իմ միտքն են գալիս աշնան խաղաղ իրիկունները, երբ նստած պարապում ես սենյակում և հետզհետե սենյակ է մտնում իրիկնային հանգիստը: 
Մի քիչ տխուր է լինում կարծես մարդ, մի քիչ մրսում է ներքուստ, և կարծես խաղաղ իրիկվա հետ մեկտեղ սենյակ է մտնում մի մտեբիմ բարեկամ...
Մեկ էլ ես հիշում եմ Հայրոյին իր մեկուսացման կամերայում թախտի վրա, պառկած: 
Լուռ, փոքրիկ կամերա — մեջտեղում դրած թախտին մի խաղաղ մարդ պառկած: 
Առանձնապես խորհրդավոր տպավորություն էր թողնում թերևս և այն, որ մենք նայում էինք փակ դռան փոքրիկ, երկաթյա պատուհանից ու գիտեինք, որ ներսում պառկած այդ մենակ, խաղաղ մարդը կարող է բարձրանալ հանկարծ և անհանգիստ, սարսափ առած գազանի նման քայլել միջանցքներում... 
Ու կատաղել հանկարծ, ինչպես կարող է կատաղել մահ տեսած գազանը, կամ կատաղի խելագարը...
Ուղղիչ Տանը կային և երկու թուրք գժեր, որոնցից մեկի անունը Մահմեդ էր, մյուսինը՝ Ալի: 
Բայց սրանք արդեն «հասարակ» գժեր էին և ոչ մի դեպքում չէին կարող մրցել Արտաշ-թագավորի և Հայրոյի հետ ու նրանց պատվին արժանանալ:

Մահմեդը հիսունն անց, միջահասակ, երեսն ու գլուխը պարսկական ոճով սափրած գյուղացի պարսիկ էր, դերվիշի արտաքինով: 
Թե ինչո՞ւմ էր կայանում նրա գթությունը — ես մինչև վերջ այնպես էլ չհասկացա: 
Լուռ դուրս էր գալիս բակ ու պատի տակ պպզում, ինչպես պարսիկ դերվիշները, կամ աֆիոն ծխողները: 
Ձեռքը դնում էր ականջին ու միտք անում: 
Միշտ արևոտ կողմն էր նստում և հաճախ փոքրիկ քարեր էր ունենամ, որ փռում էր գետնին ու խաղում հետները խորասուզված:

Մի անգամ ես նրան հարցրի.
— Ի՞նչ ես միտք անում, Մահմե՛դ:

— Ոչինչ, արև՛ է. — պատասխանեց տխուր, խեղճ ձայնով ու մատով ցույց տվեց արևոտ երկինքը: 
Հետո շարունակեց խաղալ իր քարերի հետ:

Մի ուրիշ անգամ ես տեսա Մահմեդին պպզել էր պատի տակ՝ ձեռին մի քանի հատ չորացած ծաղիկներ: 
Երևի պատերի արանքից էր պոկել: 
Տխուր, խորասուզված՝ նայում էր չորացած ծաղիկներին:

— Այդ ի՞նչ է, Մահմեդ, էլի ի՞նչ ես մտածում, — հարցրի մոտենալով:

— Ոչինչ՛, — նույն տխուր, խեղճ ձայնով պատասխանեց Մահմեդը. — ծաղիկնե՛ր են: 
Չորացա՛ծ ծաղիկներ:

Ինչպես երևում էր արևելյան մենակյաց դերվիշ էր, բառիս ոչ մասնագիտական իմաստով, Մահմեդը: 
— Արևելյան գեղջուկ իմաստուն, որին կալանավորները գժի տեղ էին դրել: 
— Արևելյան տխուր հայեցող, որի աշխարհի անհունությունից ու անէությունից ելք փնտրող հողին ծխվում էր դեպի երկինք, ինչպես հիմարացնող աֆիոն...
Այնինչ նրան միանգամայն հակառակ՝ բառիս առօրյա փողոցային իմաստով մի «գիժ» էր Ալին՝ 25 — 26 տարեկան մի թուրք երիտասարդ, որ Ուղղիչ Տուն էր ընկել, ինչպես և Մահմեդը՝ գողության համար: 
Բարակ, միջահասակ, բոբիկ, միշտ ճղոտած շորերով, կեղտոտ երեսով ու քթով՝ հիմարական ժպիտը դեմքին: 
Մոտենում էր Հանկարծ, թևիցդ քաշում, կանգնեցնում, շեշտակի նայում երեսիդ ու ժպտում հիմարաբար, կարծես տնազ էր անում: 
Ու հանկարծ կրկին քաշում էր թևիցդ.
— Ինձ հա՛ց տուր: 
Կամ.
— Տո՛ւր ինձ 50 կոպեկ:

Եվ երբ զարմանք էիր հայտնում — անսպասելի կերպով, բարձր, հիստերիկ ծիծաղով ծիծաղում էր հանկարծ: 
Թողնում էր քստմնելի տպավորություն, ինչպես ռուսական յուրոդիվիները:

Կալանավորները շատ էին սիրում ծիծաղեցնել նրան: 
Որ վայրկյանին էլ մոտենային ու ասեին.
— Ալի՛ գյո՛ւլ,—
անմիջապես կբանար բերանը և հանկարծակի, առանց նախաբանի, կծիծաղեր, — բարձր, զիլ հիստերիկ ծիծաղով, որ անսովոր մարդու վրա կարող էր իսկական խելագարային ծիծաղի տպավորություն թողնել:

Անպայման աննորմալ էր նա, այդ Ալին, սակայն բավականին հեռու էր խելագարությունից: 
Կալանավորները սիրում էին նրան ծիծաղեցնել, հարցեր տալ, որոնց նա հաճախ բավականին սրամիտ պատասխաններ էր տալիս, — բայց չէին նեղացնում: 
Հաճախ հաց էին տալիս, ծխախոտ, — և ես ոչ մի անգամ չտեսա, որ նրան խփեն կամ հալածեն, ինչպես Արտաշ-թագավորին:

Երևանի Ուղղիչ Տանը, վերջապես, կար ևս մի կալանավոր, որ ամեն կերպ ձգտում էր խելագարի համբավ շահել, բայց կալանավորները համառ կերպով չէին հավատում նրան: 
Դա քառասունի մոտ, միջահասակ, լիքը, սև դեմքով ու աչքերով մի կիսագյուղացի էր, թերևս արհեստավոր, կամ գյուղական չարչի, որ սպանել էր կնոջը և Ուղղիչ Տուն բերվել՝ ձերբակալված հանցանքի վայրում: 
Ես Ուղղիչ Տանն էի, երբ նրան բերեցին: 
Չափազանց անհամակրելի, բոշայի սև դեմք ուներ, խոշոր, խուզած գլուխ, թողնում էր ծայր աստիճանի վանող տպավորություն: 
Բերեցին այդ կալանավորին, տարան մեկուսարանը, ուր պահվում էին քննության տակ գտնվողները: 
Մեկուսարանի պատուհանները դեպի բակ էին նայում: 
Մենք ներքևում պատահմամբ կանգնած զրույց էինք անում, երբ հանկարծ մեկը պատուհանից հատու կանչեց.
— Անահի՛տ...
Վերև նայեցինք՝ այդ կալանավորն էր: 
Հենց այդ վայրկյանին նա բռունցքով փշրեց պատուհանի ապակիները: 
Մենք վեր վազեցինք: 
Հսկիչն այնտեղ էր, փորձում էր նրան բռնել, բայց չէր հաջողվում: 
Մենք որ ներս մտանք նա շուռ եկավ դեպի մեզ: 
Կրկին կանչեց.
— Անահի՛տ...
— Ի՞նչ է, ո՞ւմ ես կանչում:

— Կնկա՛նս, Անահիտին... 
Չեն թողնի որ՝ էրթամ տեսնիմ... 
Ես կսեմ ջրի էր գնացե, կսեն թե մեռել է... 
Կսեն թե ես եմ սպանե...
— Անահի՛տ...
— Լա՛վ, ընչի՞ ես գոռում, — բարկացավ կալանավորներից մեկը: 
— Այդ կասկածելի կալանավորն սկզբից ևեթ չշահեց կալանավորների համակրանքը:

— Ինչղ չբարկանամ օր՝ ջղայնանամ կը... 
Ընձի ինչի են բռնե՝ չեն թողնի էրթամ տուն՝ կնկանս տեսնիմ... 
Ես ի՞նչ եմ էրե օր... 
Անահիտը գնաց ջրի, տեյ հիմի պիտի գար...
— Անահի՛տ...
— Չոռ ու ցա՛վ, — բարկացավ միևնույն կալանավորը, — քո՛ւ Անահիտի... այստեղն ու այնտեղը...
Այո՛, սկզբից ևեթ այդ ավազակը չշահեց կալանավորների վստահությունը: 
Կալանավորները հոտառությամբ կարծես զգում էին, որ նա դիտմամբ է անում: 
Ամեն ինչ կարող էր դուր գալ կալանավորներին, բացի սիմուլյանտությունը:

Նրան փակեցին ներքևի մեկուսարանի կամերաներից մեկում, և այդ վայրկյանից օրվա ո՛ր պահուն էլ մոտենալու լինեինք՝ նրա պատուհանից կլսվեր.
— Անահի՛տ...
Կանչում էր մի տեսակ բարկացկոտ, նեղսրտած, հրամայող շեշտով: 
Կարծես հե՛նց այդտեղ, հարևան սենյակում էր Անահիտը, բայց դիտմամբ չէր գալիս, որ բարկացնի: 
Վերջ ի վերջո նա այնքան ջղայնացրեց կալանավորներին, որ երբ դուրս էր գալիս մեկուսարանից հսկիչի ուղևորությամբ որևէ տեղ գնալու մոտենում էին նրան բարկացկոտ, արհամարհանքով ասում.
— Տո , չե՞ս ամաչում... 
Քու Անահիտի...
Մեկմեկ էլ խփում էին գլխին, բայց ձայն չէր հանում: 
Առհասարակ վախենում էր կալանավորներից:

Մի անգամ էլ իմ ներկայությամբ մոտեցավ նրան մի կալանավոր և ասաց ականջին իբր թե գաղտնի, որպես ընկերական խորհուրդ.
— Հերի՛ք է. ամոթ է, ահագին տղամարդ ես...
— Իյա՛, ի՞նչ կենեմ օր, — Գողի պես մի կողմ նայելով, պատասխանեց այդ մարդը. — Անա՛հիտ...
— Զահրումա՛ր, — բարկացավ կալանավորը և բամփեց նրա գլխին: 
Մյուսները զվարթ հռհռացին, թքեցին ու հեռացան:

Ու անունը դրին «Անահիտ»:

Սիմուլյանտ էր նա, թե ոչ — դժվար է ասել: 
Սակայն իմ կարծիքն էլ այն էր, ինչ որ մյուս կալանավորներինը: 
Վստահության չէր ներշնչում դեպի իր անձնավորությունը բոշայի կերպարանքով ու տափակ, կեղտոտ գլխով այդ մարդը: 
Բայց ո՞վ իմանա: 
Մինչև իմ Ուղղիչ Տնից հեռանալը շաբաթը մի անգամ նրան քննելու էր գալիս մի բժիշկ, նա էլ, կարծեմ, ավելի շատ մեր կողմն էր թեքվում, քան ընդու նում այդ աներապույր մարդու աննորմալությունը: 
Ի՞նչ որոշվեց վերջ ի վերջո — տեղեկություն չունեմ:

Սակայն մինչև հիմա էլ ես հաճախ հիշում եմ նրա կանչը — և դա ինձ միշտ մի տեսակ քստմնելի, անհաճո զգացմունք է պատճառում: 
Կարծես մի տեսակ կեղտոտ բանի ես քսվում, կամ լփռոտ, լորձունքոտ կենդանու...
Եվ հիմա էլ, երբ գրում եմ այս տողերը, ականջիս հնչում է նրա ձայնը.
— Անահիտ...
XXI. Վերջին օրերս Երևանի Ուղղիչ Տանը. Ասլան-բիձի տետրակները, Սուրենի պիեսը, «Նռան հատիկները» և երեք «խուժանները»-իմ երեք եղբայրները
Անձնական տեսակետից Երևանի ուղղիչ տանն անցկացրած իմ վերջին օրերը նման էին մի ծանր, աներևակայելի կաշմարի: 
Իմ հոգեկան կացության տեսակետից: 
Երևակայեցեք, որ այնքան էլ ուրախ մտքեր չեն կարող շրջագայել մարդուս ուղեղում, երբ նա իրերի այս կամ այն բերումով ընկած է Ուղղիչ Տուն, փակված չորս պատերի մեջ, ստիպված է ապրել լյումպենռեցիդիվիստների շրջանում, իսկ Ուղղիչ Տնից մի քանի քայլ անդին երևում են գերեզմանատան քարերը, ուր մի փոքրիկ հողաբլրի ներքո հանգչում է քո ամենասիրած մարդու, հերոսական բարեկամի, քո կնոջ, ընկերոջ աճյունը... 
Այո՛, ուրախ մտքեր և բարձր տրամադրություն մարդ չէր կարող ունենալ այդպիսի անձնական պայմաններում — և իմ վերջին օրերը Երևանի Ուղղիչ Տանը նման էին զարհուրելի կոշմարի...
Սակայն անձնական այդպիսի ծանր կացության, համարյա խելագարային այն մշուշի միջից ինձ այսօր պատկերանում են մի քանի դեմքեր ու դեպքեր, որ Ուղղիչ Տանն անցկացրած իմ վերջին օրերի ամենացայտուն հիշողություններն են, անմոռանալի դեպքերը: 
Դրանց մասին է ահա, որ ես կուզեի գրել իմ հիշողություն ների գրքի այս վերջին հատվածում:

Մի անգամ, Ուղղիչ Տնից դուրս գալուցս մի քանի օր առաջ, գլխիկոր շրջում էի քրեական կորպուսի միջանցքում, երբ իմ դեմ ելավ, ծառացավ իր ամբողջ վիթխարի հասակով — Ասլան-բիձեն: 
Եթե հիշում եք՝ սա այն, արդեն բավականին ծերացած, բանդիտն էր, որ սարերն էր ընկել իր զարմանալի կնոջ զարմանալի սիրո շնորհիվ, մի քանի տարի ղաչաղության արել և ապա ընկել Ուղղիչ Տուն, ուր և գրագետ էր դարձել — այդ գյուղացի բանդիտը: 
Նա արդեն ծերացած, անշառ մարդ էր — և Կենտգործկոմը նրան ներումն էր շնորհել: 
Հնգե՛ր Չարյանց, մին խնդիրք ունեմ ձեզանից,— ասաց ինձ Ասլան-բիձեն ու խեղճ, նվաստացած ժպտաց:

— Ասա՛, Ասլան-բիձա:

Այդտեղ ես նկատեցի, որ Ասլան-բիձեն ձեռին բռնած ունի մի քանի տետրակներ, որոնց և նայում է շուտ-շուտ:

— Ես մին հալիվոր մարդ եմ, — ասաց Ասլան-բիձեն,-ո՛չ ժառանգ ունեմ, ո՛չ գերդաստան... 
Հենց ե՛ս եմ որ կամ էս աշխարքումս... 
Հի՛նչ որ ունեմ — հենց է՛ս ա որ կա ինձանից ժառանգութեն...
Եվ Ասլան-բիձեն մեկնեց ինձ իր տետրակները:

— Ըստի ես գրել եմ իմ պատմութենը...Հենց ամբողջը գրել եմ հի՜նչ որ կա՝ գրել եմ... ձեզսանից խնդրվում եմ պահեք էս ինձանից ժառանգութեն, որ Ասլան-բիձի անումը էս աշխարքից չկորչի... 
Հենց ե՛ս եմ ու էդ — էլ ո՛չ ժառանգ ունեմ, ո՛չ հարստութին...
Նայեցի Ասլան-բիձին՝ լացի պես, մի բան խոնավացրել էր աչքերը: 
Երևում էր, որ թեկուզ ազատվում է, բայց տխուր է այդ Մարդը, այդ հալիվոր բանդիտը,— մահո՛ւ չափ տխուր:

— Լա՛վ, Ասլան-բիձա, տո՛ւր ինձ՝ կպահեմ քո ժառանգությունը,— ասացի ես Ասլան-բիձին, և նա տվեց ինձ իր տետրակները: 
Դեղին կողերով, մի փոքր խունացած, վեց հատ տետրակներ էին դրանք՝ բոլորն էլ խիտ լցրած ծուռ, խառը, բարակ գրերով, որոնք հիշեցնում էին նոր սովորող երեխայի գրեր:

— Շա՛տ շնորհակալ եմ քեզանից,— ասաց Ասլան–բիձեն. — դե, մնացեք բարով...
Եվ Ասլան-բիձեն սեղմեց իմ ձեռքը, կարոտով մի հայացք գցեց իր տետրակներին ու գնաց:

Երևանի Ուղղիչ Տան կուլտբաժնին ես հանձնեցի դեղին, մի փոքր խունացած, մանկական գրերով լցրած այդ տետրակները, որոնց մեջ Ասլան-բիձեն գրել էր իր կյանքի պատմությունը: 
Եթե ձեզանից մեկն ու մեկը գնա Երևանի Ուղղիչ Տունը և մտնի կուլտբաժին՝ այնտեղ ձեզ ցույց կտրվեն Ասլան-բիձի այդ դեղին, խունացած տետրակները:

Այդ օրերին էր կրկին, երբ մի անգամ բակում բռնեց ինձ Սուրենը, այդ բարակ, գունատ երիտասարդը, Նիկոլի ու Խաչիկի ըն՞կերը, ամոթխած ժպիտը դեմքին նա ևս պարզեց ինձ բարակ մի տետրակ և, մի կողմ նայելով, ասաց.
— Սա իմ պիեսան է, այստեղ եմ գրել: 
Եթե ժամանակ կունենաք կարդացեք:

Ու առանց պատասխանի սպասելու հեռացավ:

Դա կապույտ կողով մի աշակերտական տետրակ էր, ընդամենը տաստասներկու թերթից: 
Շապիկի վրա գրված էր պիեսի անունը և հեղինակի ազգանունը: 
Բաց արի և սկսեցի կարդալ: 
Գործող անձինք երկուսն էին՝ Ֆրիդրիխը և Ֆրանցը: 
Դիալոգն սկսվում էր նրանից, որ նրանք, այդ երկու ավազակները, Ֆրիդրիխն ու Ֆրանցը մեղադրում էին իրար լավ ընկերներ չլինելու և իրար դավաճանելու համար: 
Ապա պարզվում էր, որ նրանք մի շատ հաջող «գործ» են կատարել և այժմ չգիտեն՝ ո՞նց բաժանեն ավարը, որպեսզի երկուսն էլ խաբած չլինեն իրար: 
Պիեսը վերջանում էր նրանով, որ վերջ ի վերջո բավականին հասարակ ձևով երկուսն էլ թունավորում են իրար — ինչպես այդ լինում է բոլոր լուբոկային-բարոյախոսական լեգենդներում ու պատմվածքներում: 
Սակայն ի պատիվ Սուրենի: 
Հարկավոր էր ասել, որ դիալոգները սարքած էին բավականին սահուն — թեկուզ այդ, մյուս կողմից, կարող էր և ապացույց ծառայել, որ հեղինակին բավականին ծանոթ է Ֆրիդրիխի ու Ֆրանցի հոգեբանությունը...
Բայց և այնպես այդ գունատ երիտասարդը իր գունատ տետրակով իմ վրա բավականին հաճելի, մի փոքր լիրիկական տպավորություն թողեց: 
Եվ ես երբևիցե դժվար թե մոռանամ այդ գունատ մորֆինի ստի դեմքը ու գունատ այդ տետրը, որի մեջ միամիտ ջրի ու երշիկի միջոցով միաժամանակ թունավորում էին իրար կեղծ կլասիկ ավազակներ Ֆրիդրիխըն ու Ֆրանցը...
Տետրակը տալուց երկու որ անց կրկին ինձ մոտ եկավ Սուրենը, բայց ո՛չ տետրակը հետ վերցնելու գործով:

— Ընկե՛ր Չարենց, — ասաց նա ինձ միշտ մի կողմ նայելով ու ամոթխած, զուսպ ժպտալով. — ձեզ մի խնդրանք ունեմ՝ խնդրում եմ չմերժեք...
— Ասա՛, Սուրեն:

Խնդրում եմ խնդրեք պետի՛ն, որ թույլ տա ինձ ու Խաչիկին գնանք Էջմիածին Նիկոլի հետ աշխատելու: 
Գնանք մանտյորություն սովորենք:

— Լա՛վ, կխնդրեմ: 
Կարծում եմ կթույլատրի, եթե խոսք եք տալիս, որ ձեզ լավ կպահեք:

— Ինչ եք ասում, ընկեր Չարե՛նց, — ասաց նա լուրջ ու տխուր. — այսպես որ մնացինք ի՞նչ է լինելու մեր վերջը... 
Հիմա իմ նպատակն է մանտյորություն սովորել ու ապա, ազատվելուց հետո, գնալ Լենինական այդ գործով պարապվելու... 
Մորս էլ հետս կտանեմ ու միասին կապրենք...
Գունատ դեմքին կարոտանք ու թախիծ կար, երբ նա ասում էր այդ խոսքերը: 
Այդպիսի թախիծ է լինում երիտասարդ թոքախտավորների դեմքին, երբ նրանք սանատորիաների պատշգամբներում նստած՝ երազում են գարուն, կյանք, հնչուն, գարնանային աղջիկներ ու գարնանային արև..
Մի քանի օր անց Սուրենը և Խաչիկը գնացին Էջմիածին աշխատելու: 
Այնտեղ աշխատում էր մեր կալանավոր, մանտյորների արտելը, և մենք շուտով լսեցինք, որ Սուրենն ու Խաչիկը ցույց են տալիս մանտյորական ամենայն եռանդ և ընդունակություններ:

Վերջին օրերին երեկոները հաճախ մեր կամերան էր գալիս Գուրգեն անունով մի կալանավոր: 
Լենինականցի էր, իսկական հին գյումրեցի, հարբեցող, բայց առաջնակարգ վարպետ ոսկերիչ:

Ուղղիչ Տանը նա ոսկերչական արհեստանոց ուներ և ամբողջ ժամանակ աշխատում էր արհեստանոցում: 
Դատապարտված էր, պատահական սպանության համար, տասը տարվա կալանքի: 
Սկզբի անգամից չգիտեմ ինչու նա շահեց իմ համակրությունը: 
Գյումրվա լոթիական տրադիցիաներով մեծացած, էապես շատ ընկերական ու աշխատասեր մարդ էր, որ դժբախտության էր հասել բացառապես հարբեցողության շնորհիվ: 
30 — 35 տարեկան, միջահասակ, աշխատանքից այրված դեմքով, մեքենայով խուզած մազերով: 
Ուներ խոսելու ու պատմելու չափազանց պատկերավոր, յուրօրինակ ձև:

Մի անգամ երեկոյան ինչ-որ նման նյութերի շուրջը դարձող զրույցի ժամանակ մեր կալանավորներից մեկը, որի երեխան հենց այդ պահին մահացել էր գյուղում, այն միտքը հայտնեց, թե երբ ազատվի ու գնա գյուղ պետք է բաց անել տա գերեզմանը, որ մի անգամ նայի, կարոտն առնի:

— Էդի բանը չանե՛ս, մեռնի՛ս էլ չենե՛ս, — անհանգիստ վեր թռչելով տեղից և շուռ գալով նրա կողմը, վախեցած բացականչեց Գուրգենը. — էդև հիվանդություն գուքա վրեդ՝ էլ ազատվելիք չկա...
— Ո՞նց թե, — հարցրեց զարմացած:

— Հըբը՞ ես իշտը էդպես դարձա, երբ օր հերս մեռավ... 
Հորս շատ կսիրեի՝ ինիկ ամենաթանկ բանն էր ընձի համար: 
Մի անգամ հարբած գնացի, բացի գերեզմանը իդտից հետև վրես սեր ընկավ, էլ ձեռք քաշել չկրցա... 
Իդիկ տեսակըմ սեր է, Մեռելի սեր... 
Գիշերները կերթայի գերեզմնները կքնեի: 
Թեզ թեզ կբանայի գերեզմանը՝ կաշեի... 
Իդիկ գիտե՞ս ինչղ կեղնի...
— Ի՞նչղ...
— Մեռնելեն իրեք շաբաթ էդև օր էրթաս բանաս վրեն ճերմակ սալանդոստի պես բան կեղնի էկած. իդիկ պիտի հանես, որ նոր էրևա էրեսը... էրեսն էլ լխկած կեղնի` իչըղ օր մեջը ջուր լցած: 
Ես էնպես սեր ունեի աշելու, որ հեչ բան չէր օգնե: 
Երկու օր օր չաշեի՝ խելռածի պես կեղնեի... 
Հընգերներուս հետը դահուլ-զուռնով կերթայի գերեզմընները կբանայի գուլայի... էդև օր ձեռք քաշեմ իդի բանեն վրեն քար քաշել տվի, հըմը էլի չօգնեց: 
Հիմի էլ կողքեն կփորեի կհանեի: 
Մի անգամ էլ փորի, գլուխը գուզեի քիչըմ առաջ քաշեմ՝ պոկվավ, ձեռքս մնաց... 
Հանի դրի քարին... 
Մեջեն — նռի հատիկները գիտե՞ս — էդպես կարմիր ճիճուներ թափան... 
Ինչըղ որ նռի հատիկ... 
Իշտը իդո՛նք են մեռելներուն ուտողը...
Սարսափած մենք նայում էինք Գուրգենին, և մեզ զարհուրելի զառանցանք էր թվում նրա այդ կոշմարային պատմությունը: 
Մեռելներին, մանավանդ սիրելի մեռելներին, մենք սովորել ենք ու սիրում ենք պատկերացնել լուսավոր, անմարմին ու սրբացած, ինչպես նրանց հիշատակը: 
Նույնիսկ այնտեղ, դագաղում՝ մենք պատկերացնում ենք նրանց ննջած խաղաղ, եթերային քնով՝ դեմքերին տխրություն ու ժպիտ, հրաժեշտի խաղաղ տխրություն ու հեռացման իրիկնային ժպիտ: 
Մարդկային այս սրբազան նախապաշարմունքի նվիրական լեգենդն էր ոտնակոխ անում իր կոշմարային ռեալիզմով այդ քիմերային Գուրգենը — և դա թողնում էր ծայր աստիճանի ծանր, ճնշող, քստմնելի տպավորություն...
Այդ գիշեր մինչև լույս ես չքնեցի և անհանգիստ շրջում էի քրեական կորպուսի վերի միջանցքում, և կյանքը, աշխարհը, երկինքն ու արեգակը, այն ամենը, ինչ որ պայծառ է ու գեղեցիկ մեր այս վայրկենական կյանքում — ինձ թվում էր ճերմակ, քստմնելի, խունացած «սալանդոստ»՝ իջած «նռան հատիկների» նման կարմիր ճիճուներով վխտացող իմ ուղեղի վրա...
Վերջապես վերջին հիշողությունը, որ մնացել է իմ մտքում այդ վերջին օրերից այն երեք չարաճճի, ցրտից այրված դեմքերով ու սև, պսպղուն աչքերով «խուժաններն» են, որոնց մի ցուրտ երեկո կայարանի ճանապարհին հավաքել էր մեր պետը, դրել կառք և բերել Ուղղիչ Տուն: 
Երբ ես գնացի այդ «խուժաններին» տեսնելու նրանք արդեն քնել էին գրասենյակում, վառարանի մոտ, և նրանց փոքրիկ, կեղտոտ, բայց չափազանց հաճելի դեմքերին արդեն խաղաղ հանգստանում էր փողոցի ցրտից հետո տաք վառարանի պարգևված անհուն երանությունը:

Մեծ ուրախություն և հաճույք պատճառեցին Ուղղիչ Տան բնակչությանը այդ երեք «խուժանները»: 
Նրանք երեքն էլ ութից-տաս տարեկան, բայց համարձակ, արդեն կյանքի հսկայական փորձ ունեցող, խելքները գլխներին «տղամարդիկ» էին, որ եթե փողոցում մնային պիտի դառնային անշուշտ գողեր ու ռեցիդիվիստներ: 
Վալոյին, Խուժան-Խաչոյին, Մաչոյին ու Հյուսեինին «հաջորդողներն» էին դրանք, հանցագործ աշխարհի կադրերը լրացնելու եկող «պիոներները»...
Երբ առավոտյան ես նրանց նորից տեսա հարցրի.
— Էս ի՞նչ տեղ եք ընկել, գիտե՞ք, թե չէ:

Երկուսը, հասկացող մարդկանց հեգնական ժպիտով, վերից վար ժպտացին, իսկ մեկը, ամենափոքրը, պատասխանեց.
— Տուրմե՛ն է–—
Այդ օրը նրանց նոր շորեր հագցրին և տեղափոխեցին Ուղղիչ Տան խոզաբուծարանը, որ գտնվում էր մեր շենքի դիմացը: 
Հին կալանավորական շորերից մի գիշերվա ընթացքում փոքրացրին ու ծիծաղելի–խոնթոշ զգեստներ կտրեցին նրանց համար Անուշն ու Մարգարիտը: 
Նրանք ապրում էին ծառայողների սենյակի մի անկյունում և գոհ էին իրենց վիճակից: 
Պետը հարց էր հարուցել, որպեսզի նրանց մանկատուն ընդունեն, բայց գործը ձգձգվում էր: 
Ես նրանց այդտեղ էլ թողի, այդ երեք փոքրիկ «խուժաններին» Ուղղիչ Տան վերջին օրերիս երեք այդ իմ փոքրիկ ընկերներին — իմ երեք եղբայրներին...
1927



 --------------------------------------- 



