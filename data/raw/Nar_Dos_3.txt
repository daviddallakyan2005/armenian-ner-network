* * *
Այնինչ նրանց մայրը իր լաթերի վրա կուչ ու հուպ գալով շարունակում էր տնքալ զսպված ձայնով, ցավերը գնալով սաստկանում էին: 
Մենակ էր, ոչ ոք չուներ, որ օգներ: 
Երկու երեխա այդպես, առանց «տատմոր» օգնության էր բերել, որովհետև աղքատ էր: 
Նույն այդ աղքատությունն էր պատճառը, որ մինչև այժմ ծնած բոլոր երեխաներն ամիսներով, «հարամ» էին մնացել. — մարդ չէր ճարվում, որ «հալալեր» — կնքահայր դառնար: 
Եվ այդպես էլ «հարամ» կմեծանային նրանք, եթե չլիներ այն ընտանիքը, որ այդ օրը մի տոպրակ հացի կտորներ և պանրի փշրանքներ էր ուղարկել, այդ ընտանիքի հայրն էր, որ «հոգու խաթեր» իր որդուն ուղարկում էր Կարապետի երեխաներին կնքահայր դառնալու, մի քանի ռուբլի ծախսելով: 
Շուշանը երախտագիտությամբ էր հիշում այդ ընտանիքի անունը, որը հացի կծմծած, բորբոսնած կտորները, կերակրի մնացորդը, երբեմն էլ գործածությունից ելած հնամաշ լաթերը տալիս էր նրան իր երեխաների համար: 
Բայց Շուշանն ամոթխած կին էր. երեսը չէր բռնում ամեն կարիք եղած ժամանակ դիմելու այդ ընտանիքին, ուստի մեծ մասամբ սոսկալի աղքատություն էր քաշում: 
Մեծ որդուց հույսը բոլորովին կտրել էր. այդ որդին անդարձ «պաժառնի» էր դարձել և, չնայելով փոքր հասակին, մի քանի անգամ բանտ էր նստել: 
Մարդը մեծ մասամբ պարապ էր, վերջերն էլ սկսել էր իրեն գինու տալ, այնպես որ գործ եղած ժամանակ էլ հազիվ մի-մի անգամ մի քանի ֆունտ ցամաք հաց կամ ոչխարի գլուխ ու ոտներ էր բերում տուն: 
Պատահում էր, որ Կարապետը օրերով, նույնիսկ շաբաթներով տան երես չէր տեսնում, որովհետև ոչխար կամ տավար էին հանձնում նրան հեռու տեղ քշելու: 
Այժմ էլ բացակա էր. մի ամբողջ հոտ մատաղացու ոչխար էր քշել Բոլնիսի ս. Գևորգ ուխտատեղին, որի տոնն էր այդ շաբաթ, և ո՜վ գիտե՝ ե՜րբ կվերադառնար:

Այսպիսով Շուշանը երկունքի ծանր օրերին մնացել էր մենակ, իր երեք երեխաների հետ, դուռն երեսին ետ դրած, քաղցած, տկլոր: 
Ցուրտն էլ մյուս կողմից էր նեղում: 
Աշնան և ձմռան ամիսներին քաղցն այնքան զգալի չէր այդ աղքատ ընտանիքի համար, որքան՝ ցուրտը, հաց այսպես թե այնպես միշտ կարելի էր ճարել, բայց ածուխ, բայց փայտ, բայց տաք հագուստ ո՞վ կտար:

* * *
Մի ամբողջ շաբաթ է, որ ցուրտ քամին չի դադարում, փլում մարդու երես և խանձում, մտնում է խրճիթի հազար ու մի ծակուծուկերից: 
Լաթերն այնքան ուժ չունեն, որ տաքացնեն Շուշանի կմախքացած մարմինը: 
Կարելույն չափ աշխատում է կծկվել, բայց և այնպես ոտները սառույց են կտրվել, թեև երբեմն-երբեմն ցավերի ուժգնության ժամանակ, նրա պարանոցը կզակի տակ և ճակատը ծածկվում են քրտինքով:

Բայց ցուրտն ինքնըստինքյան: 
Երկունքի ցավերն են, որ գնալով սոսկալի տանջանքներ են պատճառում: 
Նա այլևս չի կարողանում զսպել իրեն, կուչ ու հուպ է գալիս, աղաղակում: 
Խրճիթում լսվում է երեք քնած երեխաների հավասար շնչառությունը, թնդանոթ անգամ արձակես՝ չեն զարթնի: 
Թարեքին դրված լամպի կոտրված ապակին արդեն բոլորովին սևացել է. վառած թոնրի նման սև ծուխ և ալ կարմիր բոց է արձակում: 
Խրճիթը հետզհետե լցվում է թանձր ծխով, որի հետ խառն՝ օդի մեջ անհամար ճանճերի պես պտույտ-պտույտ են անում սև մրի փաթիլները: 
Եվ ծխի ու մրի այդ թանձրության մեջ անշուշտ կխեղդվեն երեխաներն իրենց մոր հետ, եթե քամին խրճիթի անհամար ճեղքերից չմաքրի օդը:

Իսկ քամին գնալով ավելի ու ավելի սաստկանում է և շվացնում խրճիթի հայտնի չէ ո՜ր ծակից: 
Դուռը դրնգալով ու շրխկալով շարժվում է տեղից, լուսամուտին կպցրած թղթերը բրբռում են արդեն միջից կես եղած: 
Իսկ Շուշանն իր լաթերի վրա անտանելի տանջանքով մերթ պպզում, մերթ թավալգլոր է գալիս վիրավորված անասունի պես...
Ադամամութին, երբ հարևանի բակում աքաղաղն սկսեց կանչել իր ծուղրուղուն, Սոնեն աչքերը բաց արեց և գլուխը հանեց վերմակի ու յափնջու տակից: 
Առաջին բանը, որ տարօրինակ թվաց նրան, այդ այն էր, որ թարեքին դեռևս վառվում էր լամպը ծխի և մրի մեջ կորած: 
Հետո նրա ականջին դիպավ մի անսովոր ձայն, — կարծես կատվի ձագ էր մլավում: 
Նա նստեց անկողնում և բնազդմամբ նայեց մոր կողմը: 
Ալ ծխից գոյացած մշուշի մեջ հազիվ նշմարեց մոր ուրվագիծը, որ լաթերի վրա պպզած ինչ-որ տարօրինակ շարժողության մեջ էր, կարծես լվացք էր անում: 
Մլավոցի ձայնն էլ այնտեղից էր գալիս: 
Նա կամաց վեր կացավ և ցրտից սարսռալով մոտեցավ մորը: 
Մոր ծնկների արանքին մի պստիկ, շատ պստիկ մանուկ տեսավ, մերկ, կարմիր: 
Մայրը ամբողջ մարմնով խոնարհված նրա վրա, ատամները պինդ սեղմել էր իրար և ձեռքերով հուպ էր տալիս մանկան կոկորդը, շարունակ կրկնելով սեղմած ատամների միջից. «Ի՞նչ եմ անում... ի՞նչ եմ անում... քիչ ունե՞մ... քե՞զ ոնց պահեմ... քե՞զ ոնց պահեմ...»: 
Մանուկը գլուխը ետ էր գցել, աչքերը փակ և տարօրինակ կերպով շարժում էր պստիկ կարմիր ոտներն ու ձեռքերը: 
Ձայնը այլևս չէր լսվում:

Սոնեն հանկարծ ճչաց, ինքն էլ չէր իմանում — ուրխությունի՞ց, որ մայրը երեխա էր բերել, թե՞ սարսափած այն բանից, ինչ որ անում էր մայրը իր նորածին մանկանը...
1898
ԱՆՀԵՏ ԿՈՐԱԾԸ
Նորատի կինը երեխայի և դայակի հետ նոր էր վերադարձել զբոսանքից և հագուստը փոխելու վրա էր, որպեսզի որդու և ամուսնու գալուց առաջ ճաշի սեղանը պատրաստի, երբ աղախինը մտավ և հայտնեց, որ մի պարոն ուզում է տեսնել նրան:

 — Ինչ պարոն, — հարցրեց տիկինը հետաքրքրված:

 — Չգիտեմ:

 — Ի՞նձ է ուզում:

 — Այ՛ո:

 — Թե՞ պարոնին:

 — Ոչ, ձեզ,
 — Եվ ի՞նչ:

 — Ասացի ճաշի ժամանակ է, չեն ընդունում, չհեռացավ. ասաց՝ շատ կարևոր գործ ունի:

Նորատի կինը մոտեցավ դեպի փողոց նայող բարձր պատուհաններից մեկին, բարձրացավ ոտների ծայրերի վրա, աշխատեց ներքև նայել ապակու միջից, բայց ոչինչ չտեսավ դռան մոտ, բացի մի մոխրագույն փափախի ծայրից:

 — Լավ, գնա ներս հրավիրիր հյուրասենյակ, մինչև որ ես գամ, — դարձավ նա աղախնուն:

Աղախինը դուրս գնաց:

Նորատի կինը նորից կոճկեց շագանակագույն մետաքսյա բլուզը մեջքի վրա, մոտեցավ հայելուն. փոշի ցանեց փոքր-ինչ քրտնած երեսի ու պարոնոցի վրա, մազերը շտկեց և դիմեց դեպի հյուրասենյակ:

Հյուրասենյակ մտնելուն պես նա կանգ առավ հանկարծ, մեկ ուզեց ճչալ և ետ փախչել մի խելագար սոսկումով բռնված, բայց մեկ էլ` զարմանքն ու հետաքրքրությունն այնքան մեծ էին, որ տեղնուտեղը գամվեց և արձանացավ՝ աչքերը չորս շինած:

Նրա հանդեպ մուտքի դռան մոտ, բարձր պատահաններից ներս թափանցող միջօրեի արևի ճառագայթների տակ կանգնած էր այցելուն սպասողական դրության մեջ: 
Նա 30 — 35 տարեկան բարձրահասակ երիտասարդ էր, մաշված, արևավառ դեմքով, զորականի մոխրագույն հնամաշ շինելով, առանց ուսադիրների և ջարդված մորթե փափախով, որի ճակատին պորտի պես խրված էր սպայական կոկարդ՝ ներկը կիսով չափ թափված: 
Ոտքի մեկը չուներ, երկար շինելի փեշի տակից երևում էր մի ոտը միայն՝ հնամաշ և երկար ժամանակից ի վեր չմաքրված երկարաճիտ կոշիկի մեջ, իսկ մյուս ոտի տեղ նեցուկ էր կրում թևի տակ:

Որովհետև աջ ձեռքը զբաղված էր նեցուկով, այցելուն փափախը վերցրեց ձախ ձեռքով, լուռ բարևի նշան արավ գլխի շարժումով և տեղից չշարժվեց, ըստ երևույթին վախենալով, որ նորատի կինը արտաքո կարգի մի բան կանի — կճչա, կփախչի սարսափահար, օգնություն կկանչի, որովհետև այդ էր ցույց տալիս նրա դեմքը, և ուրիշ բան չէր կարող թելադրել նրան այդ անակնկալ տարապայման հանդիպումը:

Սակայն նորատի կինը կանգնած էր ծայր աստիճան զարմանքից ու հետաքրքրությունից քարացած, չկարողանալով չռած աչքերը հեռացնել նրա խոշոր, խոհուն սև աչքերից, որոնք այնքա՛ն ծանոթ էին, այնքա՛ն մերձ ու սիրելի՝ մոտիկ անցյալում և որոնցով միայն կարողացավ իսկույն ճանաչել:

 — Արա՛մ… — շշնջաց նա կես-սարսափով և կես-թերահավատությամբ:

 — Այո, ես եմ, Ֆլորա, — կամաց արտասանեց այցելուն, գլուխը մի քիչ առաջ երկարացրած և սիրով ու կարոտով, նայելով նրա աչքերին:

Այդ ձայնը... 
Այլևս ո՛չ մի տարակույս: 
Եվ նnրատի կնոջ զարմանքն ու հետաքրքրությունը հանկարծ տեղի տվին մի մահասարսուռ վախի, որպիսին պատում է մարդու մի ահավոր անակնկալի հանդեպ, երբ փրկության ոչ մի ելք չի լինում: 
Ահռելի իրականության գիտակցությունը եկավ շանթելու նրա առժամապես ընդարմացած ուղեղը և հիմն ի վեր ցնցելու նրա ամբողջ էությունն այնքան ուժգնորեն, որ մի րոպե նրա աչքերը մթնեցին, սիրտն սկսեց բաբախել վայրկենական արագությամբ, գլուխը պտտվեց, և նա վար կընկներ անպատճառ, եթե չնստեր մոտիկ գտնված աթոռի վրա:

Այցելուն, իր մի հատիկ ոտով ցատկոտելով և փայտե նեցուկը թրխկթրխկացնելով հատակի վրա, արագորեն մոտեցավ նրան և կանչեց վախեցած.
 — Ֆլո՛րա...
Նորատի կինը, գույնը նետած, աչքերը փակեց, գլուխն իջեցրեց ծնկների վրա և ձեռքերը բարձրացրեց գլխի վրա, որպես թե պաշտպանվելով սպասած հարվածից:

Բայց այցելուն քնքշորեն առավ խնամքով պահված այդ սպիտակ, այդ ողորկ, գոհարազարդ մատանիներով օղակված այդ գեղեցիկ ձեռքերից մեկը իր ձախ ձեռքով, մոտեցրեց շրթունքներին և ասաց գորովալից, հանգստացուցիչ ձայնով.
 — Մի՛ վախենար, Ֆլորա: 
Վրեժը չէ, որ ինձ բերել է քեզ մոտ, այլ կարոտը, անձկությունը, որից այսքան ժամանակ տառապել եմ հեռավոր մենությանս մեջ: 
Ես հասկանում եմ քեզ և լիովին մտնում եմ քո դրությունը: 
Մեռելները հարություն չեն առնում, բայց եթե պատահի, որ մի հրաշքով հարություն առնեն, անշուշտ այդպիսի ահ ու սարսափ կազդեն, ինչքան որ ծով արցունք լինի թափված նրանց համար: 
Բարձրացրու գլուխդ, մեկ լավ նայեմ աչքերիդ. չէ՞ որ եկել եմ քեզ տեսնելու քեզ... քեզ և զավակիս և կարոտս առնելու:

Նրա ձայնը երերաց և աչքերը լցվեցին արտասուքով: 
Նորատի կինը գլուխը բարձրացրեց, նայեց նրա գորովալից, արտասվալից աչքերին և փղձուկը հանկարծ բռնեց նրա կոկորդը: 
Նա աչքերը ծածկեց ափերի մեջ և հեծկլտաց մի անծայր խղճահարությունից, որ ֆիզիկական ցավ պատճառելու չափ ուժգին՝ հանկարծ համակեց նրան դեպի այդ թշվառ մարդը:

 — Մի՞թե այս երազ է, — արտասանեց նա հեկեկանքի միջից:

 — Երա՞զ, — վրա բերեց այցելուն: 
— Ո՞ր երազը կարող է այնքան հնարամիտ լինել, որքան իրականությունը, մանավանդ այս իրականությունը: 
Ո՞վ կարող էր երևակայել, թե ես քեզ պիտի հանդիպեի ա՛յսպես և ա՛յստեղ, այս օտար տան մեջ, ուր մտա ես սիրտս սեղմելով...
 — Ես մեղավոր չեմ, Արամ: 
Հարցրու մորդ, հարցրու քրոջդ, նրանք էլ կվկայեն, որ ես միշտ հուսացել եմ, համբերել և սպասել...
 — Հանգստացիր, սիրելիս, հանգստացիր, ես արդեն հարցրել եմ և ամեն բան գիտեմ. հանգստացիր:

 — Քո անունը մեզ ցույց տվին անհետ կորածների պաշտոնական ցուցակում, — շարունակեց Ֆլորան, աչքերը սրբելով, — և բացատրեցին, թե դու կամ սպանված ես և դիակդ մնացել է կռվի դաշտում, կամ թե, լավագույն դեպքում, գերի ես ընկել: 
Եվ որովհետև դրանից հետո համարյա ամբողջ չորս տարի ոչ մի տեղեկություն չունեինք քեզնից, մեզ ուրիշ բան չէր մնում եզրակացնելու, եթե ոչ ա՛յն, որ պատահել է ամենավատ դեպքը, այսինքն, որ դու սպանվել ես, այլապես, եթե գերի լինեիր ընկած, մի՞թե ամբողջ չորս տարվա ընթացքում գեթ մի անգամ, տեղեկություն չէինք ստանա քեզնից նամակի կամ այլ միջոցով:

 — Ինչ խոսք կարող է լինել նամակների փոխանակության մասին պատերազմի ժամանակ թշնամի երկրների միջև: 
Մանավանդ որ մեզ փակել էին կոնցենտրացիոն լագերում, որտեղից ոչ մենք կարող էինք մի լուր դուրս տալ և լուր ստանալ դրսից:

 — Ուրեմն դու գերի՞ էիր ընկել:

 — Այո, մերոնք փախան և ինձ թողին փշրված ոտով: 
Ինչո՞ւ ոտիս տեղ գանգս չփշրվեց, այս սոսկալի անոթը, որի մեջ ամբարված են բոլոր տանջանքների սաղմերը: 
Այն ինչ տառապանքներ էին, որ ես կրում էի նախ հիվանդանոցում և ապա՝ կոնցենտրացիոն լագերում…	Ֆիզիկականը ինքնըստինքյան, խոսքս հոգեկան տառապանքներիս մասին է քեզ համար, զավակիս համար, մորս համար, քրոջս համար, հազար ու մի կասկածներ էի տանում, մեկը մյուսից մռայլ, մեկը մյուսից հուսահատական: 
Մտածում էի — արդյոք ի՞նչ են անում, ինչպե՞ս են ապրում. թշնամին խո ներս չի՞ խուժել, խո սրի չի՞ անցրել, կամ փախստական չեն դարձել, զոհ չե՞ն գնացել որևէ համաճարակ հիվանդության…
Արամը նստեց մոտիկ աթոռի վրա, նեցուկը հենեց պատին և ավելացրեց մռայլ մտախոհության մեջ.
 — Եվ որ մտածում եմ, թե թերևս ոչինչ չլիներ, և ես այսքան չդժբախտանայի, եթե հնար լիներ, որ մի լուր տայի քեզ ինձնից և մի լուր ստանայի քեզնից...
Նա գլուխը դառնորեն շարժեց և լռեց:

 — Դու քոնն ես ասում, հապա ի՞մ հոգեկան տանջանքները, — ասաց Ֆլորան: 
— Սկզբում շարունակ դողալ թանկագին մարդու կյանքի համար և ապա համարյա չորս տարի ապրել անստուգության, սպասումի և հուսալքումի մեջ... 
Հապա նյութական զրկանքները, առօրյա ապրուստի հոգսը: 
Ի՞նչ պիտի աներ մեզ այն չնչին նպաստը, որ ստանում էինք մենք: 
Մայրդ պառավ և շարունակ հիվանդ, քույրդ` դասերի հետևից և վերցրածն իր անձնական պետքերին հազիվ էր բավականանում, ես` փոքրիկ երեխան ձեռքիս: 
Սկզբում, քանի, մայրդ շատ չէր հիվանդ և կարողանում էր նայել երեխային, ինձ համար մի փոքրիկ պաշտոն գտա Քաղաքների Միության մեջ, բայց հետո ստիպված էի թողնել, որովհետև մայրդ ինքն արդեն խնամքի կարոտ դարձավ, և երեխան մնացել էր բոլորովին անտեր: 
Վերջը քույրդ ամուսնացավ, մորը տարավ իր մոտ: 
Մնացել էի մեն-մենակ, ապրուստի միջոցներից միանգամայն զուրկ, տանը բան չմնաց, որ չծախեցի:

Արամը նստած էր լուռ, փափախը դրած մի հատիկ ծնկան վրա և լսում էր իր նախկին կնոջ արդարացումները, ըստ երևույթին, հանգիստ ու անտարբեր: 
Նա մերթ դիտում էր ընդարձակ սենյակի փարթամ կահավորանքն ու ոսկեհուռ զարդարանքները, մերթ նայում նորատի կնոջ շքեղ հագուստին, մատների մատանիներին, ականջներին հուրհրատին տվող ադամանդյա օղերին, մազերի մեջ փայլող թանկագին ծամկալներին, և մի մռայլ կասկած ու թերահավատություն, որ դեռ գալուց առաջ թունավոր օձի պես սողոսկել էր նրա հոգին և տեսակցության առաջին րոպեների ազդեցության տակ առժամանակ հանգիստ պառկած էր այնտեղ, այժմ սկսել էր կամաց — կամաց բարձրացնել գլուխը:

Եվ երբ կինը վեջացրեց, նա դեռևս նստած էր լուռ և արտաքուստ հանգիստ, միայն մի հատիկ ծունկը հազիվ նկատելի կերպով դողում էր ջղայնորեն:

 — Այդպես ուրեմն, — վերջապես խոսեց նա մի քանի րոպեի ծանր լռությունից հետո, առանց նայելու կնոջը, — մնացել էիր մեն-մենակ, ապրուստի միջոցներից զուրկ... 
Բայց ինչո՞ւ, — հարցրեց նա հազիվ լսելի ձայնով, — մի՞թե ոչ ոք չէր օգնում...
 — Ո՞վ պիտի օգներ, — միամիտ զարմանքով հարցրեց կինը:

Արամը դանդաղորեն նայեց նրան ծուռ:

 — Այն պարոնը, որ պատերազմի ժամանակ իր համար տաքուկ տեղ է գտել Քաղաքների Միության մեջ:

Ֆլորան ցնցվեց, որպես թե մի օձ խայթեր նրան, և ամբողջ իրանով առաջ նետվեց:

 — Ի՞նչ ես ուզում ասել դրանով: 
Որ ամուսնացե՞լ եմ նրա հետ:

 — Ոչ, այդ չեմ ուզում ասել:

 — Հապա ի՞նչ:

 — Հապա այն, որ ինձ... ուրիշ բան ասացին, — հապաղելով և հանգիստ պատասխանեց Արամը, առանց նայելու նրան:

 — Ուրի՞շ բան: 
Ի՞նչ: 
Ո՞վ:

 — Ով-որ...
 — Կիսաբերան մի՛ խոսիր, Արամ, — համարյա ճչաց կինը զսպած վրդովմունքով: 
— Ասա՛ ուղղակի, որ քո՛ւյրդ է ասել:

Արամը չպատասխանեց, նստած էր մռայլ և հանգիստ և շարունակում էր չնայել նրան:

— Ինչու ես լռում և ինչո՞ւ չես նայում ինձ, — ասաց կինը մարտահրավեր համարձակ ձայնով: 
— Տեսնում ես — ես չեմ վախենում, որովհետև զզվելի բամբասանքի և զրպարտության դեմ ես ուրիշ զգացում չեմ կարող ունենալ, բացի նողկանքից: 
Իսկ գիտե՞ս ինչու է նա բամբասել և զրպարտել ինձ, որովհետև ես այլևս չկամեցա, որ նա իմ աղջիկ պարոնը լիներ, իսկ ես՝ նրա աղախինը:

Արամը զարմացած նայեց կնոջը:

— Այդ նորություն է ինձ համար:

— Օ՛, իհարկե, այս բանը խո չէր ասի քեզ: 
Եվ լավ իմացիր, Արամ, այս նորությունը ես այնուամենայնիվ չէի հայտնի քեզ, եթե դու հավատացած չլինեիր նրա զզվելի բամբասանքներին:

— Նախ՝ ես չասացի, թե ինչ է ասել նա, և երկրորդ...
— Ինչի՞ս է պետք, որ ասես: 
Քո խոսակցության եղանակը և քո ակնարկներն արդեն իրենք աղաղակում են, թե չարամտությունը, չկամությունն ու նախանձը ինչեր են փսփսացել ականջիդ: 
Իմ ամենամեծ դժբախտությունն այն էր, որ ես հնարավորություն չունեի իմ ձեռքի աշխատանքով ապրելու և ուզեի-չուզեի՝ պետք է նրա ձեռքին նայեի: 
Եվ որովհետև նա մի կտոր հաց էր շպրտում ինձ և երեխայիս, իր իրավունքն էր համարում ամեն կերպ ստորացնելու ինձ, վիրավորելու ինքնասիրությունս: 
Շարունակ գանգատ ու քրթմնջոց, շարունակ երեսովս էր տալիս իմ ու երեխայիս կերած մի կտոր հացը, ում մոտ ասես գանգատվում էր, թե մենք մի-մի ծանր բեռ ենք դարձել իր վրա: 
Իսկ այն, որ տան ամբողջ հոգսն ինձ վրա էր, որ եփող-թափողն ես էի, որ լվացող-կարկատողն ես էի, որ նրա հիվանդ մոր խնամողն ես էի — այդ բոլորը ոչինչ, այդ բոլորը չէր երևում նրա աչքին: 
Իմ տեղ մի վարձկան աղախին լիներ, ավելի հարգանք ու պատիվ կվայելեր, քան թե ես, որ իր ընտանիքի անդամն էի, իր դժբախտ եղբոր դժբախտ կինը, նրա զավակի թշվառ մայրը: 
Իմ վիշտը, իմ տառապանքները հերիք չէին, և նա էլ մյուս կողմից էր թունավորում իմ կյանքը: 
Մի անգամ նույնիսկ այնպիսի դրության հասցրեց ինձ, որ քիչ մնաց առնեի երեխաս ու գնայի գետը նետեի ինձ, որպեսզի միանգամից ազատվեի այդ դժոխքից: 
Ասե՞լ է նա քեզ այս: 
Իհարկե՝ ոչ: 
Նա կարող էր միայն ուրիշ բան ասել, որպեսզի ամբողջ մեղքն ինձ վրա ձգի: 
Ամո՜թ նրան:

— Ես նրա ասածներին ոչ մի կարևորություն չեմ տվել, և քո գանգատներն էլ միանգամայն ավելորդ են, — ասաց Արամը սառն կերպով:

— Ինչպե՞ս թե ավելորդ: 
Ուրեմն դու չես ուզում իմանալ, թե ինչից ստիպված ես այս քայլն արեցի:

— Չեմ ուզում, որովհետև դրանով ոչինչ չի ուղղվի: 
Դու ես մեղավոր, թե քույրս, չարաբաստիկ անհետ կորածների ցուցակն է եղել պատճառը, թե այն, որ ոչ մի հնարավորություն չի եղել ինձնից որևէ տեղեկություն հասցնելու քեզ — այդ բոլորն այժմ մեկ չէ՞ ինձ համար: 
Եթե ես մանրակրկիտ կերպով պրպտեմ և գտնեմ դժբախտությանս իսկական պատճառը, դրանով գեթ մի մազաչափ կփոխվի՞ իմ վիճակը: 
Առանց քո ասելու էլ ես շատ լավ գիտեմ, որ իմ գնալուց հետո քո դրությունը նախանձելի չպիտի՝ լիներ: 
Մի կողմից այդ, մյուս կողմից էլ այն, որ քեզ ու քեզ վճռել ես, թե ես այլևս չկամ, բավական է եղել, որ միանգամայն ազատ համարես քեզ և...



 --------------------------------------- 


— Ինչպե՞ս թե ինձ ու ինձ, — արտասանեց կինը շանթահար:

Բայց Արամը շարունակեց անողոք հանգստությամբ.
— Դու տառապել, համբերել և սպասել ես այնքան, որքան պատշաճ է եղել, որքան հնարավոր է եղել, որքան կարող է տառապել, համբերել և սպասել մի ջահել, գեղեցիկ այրի կին, մինչև որ...
— Արա՜մ, — ճչաց Ֆլորան, վեր թռչելով տեղից:

— ...մինչև որ բախտի անիվը հանկարծ դարձել է և առջևդ բաց արել մի նոր կյանքի դուռ, — ըստ ամենայնի բախտավոր, բարեկեցիկ ու երջանիկ կյանքի, ինչպես տեսնում եմ այստեղ, քո շուրջը և քեզ վրա: 
Խոստովանում եմ, ես երբեք չէի կարող այդպես զարդարել և շրջապատել քեզ այսպիսի շքեղությամբ, և դու...
— Լռի՜ր Արամ, լռի՜ր, բավական է, — կանչեց կինը ծայրահեղ վրդովմունքի հանկարծական բռնկումով: 
— Ո՞վ է քեզ իրավունք տվել ինձ վիրավորելու: 
Ի՞նչ է նշանակում՝ ինձ ու ինձ վճռել եմ: 
Ի՞նչ է նշանակում ջահել, գեղեցիկ այրի կին: 
Ի՞նչ ես ուզում ասել դրանով:

— Ոչինչ ավելի, քան ինչ որ ասացի:

— Ես քո լեզուն չեմ հասկանում: 
Նայիր ուղիղ աչքերիս և պարզ ասա, ի՞նչ ես ուզում հասկացնել այդ ակնարկներով:

Արամը հանկարծ շեշտակի նայեց նրա աչքերին, և նրա մինչ այդ հանգիստ դեմքը դաժան արտահայտություն ստացավ, ըստ երևույթին, այլևս չկարողացավ զսպել իր ամբողջ ներքինը տակնուվրա անող խանդի այն զգացումը, որ մինչև այժմ ամեն կերպ աշխատում էր ծածկել արտաքին հանգստության քողի տակ:

— Ահա նայում եմ ուղիղ աչքերիդ և պարզ ի պարզո ասում, — ասաց նա յուրաքանչյուր բառը շեշտելով, — դու շատ ես շտապել քեզ ազատ համարելու:

— Ինչպե՞ս:

— Որովհետև ես դեռ կայի, դեռ գոյություն ունեի, դեռ գետինը չէի անցել:

— Ես գիտեի՞ այդ:

— Իսկ դու գիտեի՞ր, որ չկամ: 
Համոզվա՞ծ էիր: 
Հաստատ ապացո՞ւյց ունեիր:

— Ցուցակը...
— Այո՜, անհետ կորածների, բայց ո՜չ սպանվածների: 
Այդպես չէ՞:

Ֆլորան, հանկարծակիի եկած, առժամանակ մնաց կարկամած և ամենամեծ տարակուսանքով նայում էր նախկին ամուսնու սպանիչ աչքերին, որոնց մեջ կայծկլտում էր խանդի զգացումը: 
Հետո նստեց, աչքերը ծածկեց և սկսեց լալ:

— Անխի՜ղճ, անաստվա՜ծ, — արտասանեց հեծկլտանքի միջից: 
— Նրա համար էին իմ այնքան տարիների զրկանքներն ու տառապանքները քո պատճառով և քեզ համար, որ դու վերջը գաս և վիրավորե՞ս իմ զգացումները: 
Ամբողջ օրեր եմ մթնացրել քո մասին մտածելով, ամբողջ գիշերներ եմ լուսացրել անքուն քեզ համար լալով, ամբողջ տարիներ ականջս ձենի է եղել, որ մի լուր առնեմ քո մասին, քրոջդ թուք ու մուրը կրել եմ անտրտունջ՝ քո խաթեր, և դու ասում ես՝ շատ եմ շտապել: 
Ամբողջ չորս տարի վշտի և հուսահատության մեջ սպասելը շատ շտապե՞լ է նշանակում: 
Որտե՞ղ փնտրեի ես քո պահանջած ապացույցը, որ ինձ ազատ համարեի: 
Եվ, վերջապես, չէ՞ որ այս բանը ես արեցի ճարահատյալ, արեցի գլխավորապես քո զավակի համար, նա սոված էր, նա տկլոր էր, իսկ ես՝ մենակ, անօգնական: 
Իսկ դու բանն այնպես ես դուրս բերում, որպես թե ես օգտվել եմ առիթից և աշխատել կարելույն չափ շուտ ազատվել քեզնից: 
Այդպե՞ս ես ճանաչել ինձ մեր չորս տարվա կենակցության ժամանակ: 
Եվ դեռ ասում ես, թե վրեժը չէ, որ քեզ բերել է ինձ մոտ: 
Ահա թե ո՜րտեղ երևաց այն ուրիշ բանը, որ ասել է քեզ քույրդ իմ մասին, ահա թե ո՜ր աստիճան դու կարևորություն չես տվել նրա ասածներին:

Արամն այս անգամ խոնարհվել էր իր մի հատիկ ծնկան վրա, նայում էր հատակին մտառու, կենտրոնացած հայացքով և այլևս ոչ մի խոսք չէր արտասանում: 
Եվ երբ կինը լացի հետ վերջացրեց իր արդարացումներն ու հանդիմանությունները, սենյակում տիրեց մի երկարատև ծանր լռություն:

— Գիտե՞ս ինչ, Ֆլորա, — վերջապես խոսեց Արամը ուղիղ նստելով և նայելով կնոջն այնքան հանգիստ հայացքով, որ կարծես ոչինչ չէր պատահել: 
— Քեզ մոտ որ գալիս էի, չեմ ասում, թե հաշտված էի դրությանս հետ: 
Այդ անկարելի է: 
Սա այնպիսի դրություն է, որի հետ ո՜չ մի մարդ չի կարող հաշտվել: 
Բայց ինքս ինձ վճռել էի զսպել ինձ և ոչ մի հանդիմանություն չանել քեզ հենց թեկուզ միայն այն պատճառով, որ այդ ավելորդ և անօգուտ կլիներ, և դրանով անցածը չէր դառնա: 
Բայց եթե, այնուամենայնիվ, մի քանի անախորժ խոսքեր թռցրի բերնիցս, որոնց համար ես այժմ շատ եմ զղջում և քեզ էլ խնդրում եմ, որ ներես ինձ, այդ պետք է վերագրես այն բանին, որ... (նրա ձայնը դողաց): 
Ֆլորա, հասկանո՞ւմ ես արդյոք ինչ է կատարվում այս րոպեին իմ հոգու մեջ: 
Չէ որ դու ի՜մն էիր, ի՜մ հարազատը, ի՜մ սիրելին և, թվում էր, թե՝ ի՜մ անբաժանելին: 
Մինչդեռ ահա դու նստած ես այդտեղ, իմ հանդեպ, այդքան գեղեցիկ և այդքան ցանկալի և ըղձալի ինձ համար, և ես իրավունք չունիմ նույնիսկ մատով շոշափելու քեզ ու չգիտեմ ինչ անվանեմ քեզ: 
Եվ իմ դժբախտության ամբողջ ահռելիությունը երբե՜ք չեմ զգացել այնպես ուժգին, այնպես ցավագին, ինչպես զգում եմ այժմ, այստեղ, քեզ մոտ, քեզ տեսնելով: 
Ու մինույն ժամանակ երբե՜ք այնպես ողորմելի, այնպես անզոր ու անկար չեմ զգացել ինձ, որպես դարձյալ այստեղ, այս օտար տան մեջ, ուր մտել եմ ես՝ չգիտեմ իբրև ի՜նչ — իբրև օտարակա՞ն, իբրև անկոչ հյո՞ւր, թե իբրև մուրացկան: 
Չէ՞ որ իմ այսքան տարվա տաժանակիր խաչակրությունից վերադառնում էի այն հավատով, թե քո գրկի մեջ պիտի թաղեմ ու մոռանամ իմ տեսած ու կրած բոլոր զարհուրանքները և պիտի ապրեմ նոր կյանքի երազներով, մինչդեռ այդ գիրկը ես փակ եմ գտնում ինձ համար: 
Իմ միակ հույսը, իմ միակ ապավենը, իմ փրկության խարիսխը դու էիր, մինչդեռ քո մեջ ես գտնում եմ միայն իմ վերջնական կործանումը, իմ գերեզմանը...
Նա լռեց լացակումած և որպեսզի արտասվալից աչքերը ծածկի կնոջից, նորից խոնարհվեց ծնկան վրա:

— Ա՛խ, այս ինչ դրություն է, տե՜ր իմ աստված, — հառաչեց կինը ծայր աստիճան հուսահատությամբ և խղճահարությամբ:

— Այո, հասկանում եմ, քեզ համար էլ ծանր է, — մի քիչ հանգստանալուց հետո նորից խոսեց Արամը շտկվելով: 
— Բայց վնաս չունի, ես շուտով կգնամ, և դու... 
Բայց ներիր, ես պարտավոր եմ կծել շրթունքներս, որպեսզի նորից մի ավելորդ խոսք չթռցնեմ բերնիցս: 
Դու մեղավոր չես: 
Ես գիտեմ ո՜վ է մեղավոր կամ մեղավորները: 
նրանք նստած են այնտեղ, վերևը, գահերի և ոսկու տոպրակների վրա: 
Նրանք են, որ աշխարհը խառնել են այսպես իրարից մի բան թռցնելու համար: 
Նրանք են, որ ինձ պես միլիոնավորների դժբախտության և արյան գնով ուզում են լցնել իրենց անկշտում որկորը: 
Ահա թե ո՜ւմ օձիքից պետք է բռնել և հաշիվ պահանջել: 
Հոգուս մեջ կրակ է բորբոքվում, և իմ ամենամեծ դժբախտությունն այն է, որ ես, իբրև մի սոսկ անհատ, մի մոծակի չափ անգամ կարողություն չունեմ խայթելու նրանց: 
Բայց այսպես երկար չի կարող շարունակվել, կգա մի ժամանակ, երբ...
Նա հանկարծ լռեց և ականջները սրեց դեպի հարևան սենյակը: 
Այնտեղից լսվեց երեխայական մի ձայն, հետո մանրիկ ոտների մի վազք: 
Նույն րոպեին դուռը բացվեց աղմուկով, և ներս վազեց մոտ 7 — 8 տարեկան մի տղա ինչ-որ արտասովոր ուրախությունից վառված աչքերով, մի թուղթ ձեռքին:

— Մամա՜, — կանչեց նա, մոտ վազելով նորատի կնոջը, — այսօր վկայականները բաժանեցին, ոչ մի 2 չունեմ, տե՜ս:

Ֆլորան շփոթված վեր կացավ, մեքենայաբար թուղթն առավ որդու ձեռքից և նայեց նախկին ամուսնուն մի վարանոտ ժպիտով:

— Սա... մեր Սուրիկն է, — ասաց:

Արամը արձանացել էր նստած տեղը և նայում էր որդուն լայն բացած աչքերով, գլուխն առաջ երկարած: 
Ըստ երեվույթին, չէր ուզում հավատալ, թե երեք տարեկան այն փոքրիկ, վտիտ մանուկը, որին պատերազմ գնալուց առաջ թողել էր մոր խնամքին, կարող էր այդ մի քանի տարվա ընթացքում այդքան հասակ առնել, հասունանալ և փարթամանալ:

Հոր պես բարձրահասակ, հոր պես թուխ, հոր պես սև ու խոշոր աչքերով, բայց, հակառակ հոր, ջլապինդ ու լեցուն մարմնով: 
Սուրիկը կանգնած էր շինել հագած մի անծանոթ պարոնի առջև, նայում էր նրան մանկական անտարբերությամբ իբրև մի օտարականի, որի հետ ոչ մի գործ չունի:

Մայրը բռնեց երեխայի ձեռքից և մոտեցրեց Արամին.
— Սուրիկ ջան, սա այն հայրիկն է, որ պատերազմ էր գնացել, հիշո՞ւմ ես, քեզ որ պատմում էի:

— Այն հայրի՞կը, — հարցրեց երեխան առանց որևէ առանձին հետաքրքրություն ցույց տալու:

— Այո, այն հայրիկը, բալաս, և ոչ նոր հայրիկը, — ասաց Արամը մի տեսակ կծու շեշտով, և մի տարօրինակ ժպիտ ծամածռեց նրա դեմքը:

Նորատի կինը կծեց շրթունքը և մինչև ականջները կարմրեց:

— Բայց դուք սպանված չէի՞ք, — հարցրեց երեխան, այս անգամ մանկական հետաքրքրությամբ նայելով անծանոթ հոր աչքերին:

— Ո՞վ ասաց, բալիկս, թե սպանված եմ:

— Մաման էր ասում:

— Մաման սխալվել է, ջանիկս, ես միայն վիրավորված եմ եղել ոտից: 
Այ, տես:

Արամը շինելի մի փեշը ետ ծալեց և ցույց տվեց կտրած ոտը: 
Ոտը կտրած էր ծնկից վերև, նույնչափ էլ կտրված էր զինվորական դեղին անդրավարտիքը և բերանը կարած տոպրակի պես:

Սուրիկը հետաքրքրությամբ նայեց, հետո ինքն իր ձեռքով զգուշորեն բարձրացրեց հոր շինելի մյուս փեշը, որի տակ գտնվում էր նրա առողջ ոտը:

— Հիմա այս մի ոտո՞վ եք ման գալիս, — հարցրեց:

— Չէ, էլի երկու ոտով:

— Ինչպե՞ս թե, — զարմացավ երեխան:

— Այ, տես, — հայրը ցույց տվեց պատին հենած նեցուկը, — թևիս տակն եմ առնում և ման գալիս ինչպես երկու ոտով:

— Գիտե՞ք ինչ, պարոն, — հանկարծ ասաց երեխան մանկական հետաքրքրությամբ, — փողոցում ես ուրիշ մարդիկ էլ եմ տեսնում այդպիսի փայտերով ման գալիս: 
Նրանք է են եղել պատերազմում:

— Բոլորը: 
Բայց լսիր, ջանիկս, ինչ եմ ասում, ինձ այլևս պարոն չանվանես, խո գիտես, որ ես քո հայրիկն եմ:

— Հա, Սուրիկ ջան, — նկատեց իր կողմից մայրը, — այսուհետև միշտ հայրիկ կանվանես: 
Լսո՞ւմ ես:

Սակայն Սուրիկը կանգնած էր լուռ և մանկական լուրջ տարակուսանքով նայում էր մերթ մոր աչքերին, մերթ շինել հագած այն հատոտանի մարդուն, որին ստիպում էին հայրիկ անվանել:

Հայրը բռնեց նրա ձեռքերից և մոտ քաշեց:

— Մի՞թե դու ինձ երբեք չես տեսել, բալիկս: 
Սուրիկը մտառու հայացքով նայեց նրա աչքերին և գլխով բացասական շարժում արավ:

Հայրը ավելի մոտեցրեց երեխային և կպցրեց իր ծնկանը:

— Լա՜վ նայիր ինձ, ջանիկս, գուցե հիշես, դու այն ժամանակ ախր շատ փոքր չէիր, խոսում էիր, վազվզում, պարում, նույնիսկ պստիկ-պստիկ ոտանավոր էիր ասում, երգում: 
Ես քեզ համար խաղալիքներ էի բերում — երկաթուղի, ավտոմոբիլ, ձի, ուրիշ շատ, շատ բաներ: 
Ձի էի դառնում, նստեցնում էի քեզ ուսերիս վրա և վազվզում սենյակներում, դու էլ ծիծաղում էիր, կչկչում: 
Հետո... 
Ես քեզ տանում էի՝ ինձ հետ ման ածելու, կարմիր, կապույտ օդապարիկներ էի առնում քեզ համար, միրգ էի առնում, կոնֆետ, շոկոլադ: 
Մի՞թե ոչինչ չես հիշում:

— Ոչ, չեմ հիշում, — պատասխանեց երեխան, նորից բացասաբար շարժելով գլուխը:

— Հիմա՜ր, ինչպե՞ս չես հիշում, — նկատեց մայրը, — քանի անգամ եմ պատմել:

— Վա, զոռով է՞, որ չեմ հիշում, — բացականչեց երեխան դեմքի այնպիսի մի կոմիկական ծամածռությամբ, որ հայրն էլ, մայրն էլ ակամա ծիծաղեցին:

Մինչև այժմ հայրը ամեն կերպ զսպում էր իրեն, աշխատում էր այնպիսի բան չանել, որ երեխան խրտներ իրենից: 
Բայց է՜լ չդիմացավ, հանկարծ երկու ձեռքով բարձրացրեց նրան, նստեցրեց ծնկան վրա, պինդ կպցրեց իրեն և սկսեց մի խենթ ողջագուրանքով համբույրներ դրոշմել նրա գլխին, այտերին, շրթունքներին, աչքերին, ո՜ւր պատահեր: 
Եվ մեկ անգամ չէ, երկու անգամ չէ, թվում էր, թե վերջ չէին ունենալու հայրական սիրո և կարոտի այդ բուռն զեղումները, որոնք այնքան տարիների ընթացքում կուտակվել էին նրա սրտում:

Երեխան վախեցած խլպլտում էր հոր ջլապինդ ձեռքերի մեջ սեղմված, երեսը այս ու այն կողմն էր դարձնում, գլուխը ետ էր գցում, որ խուսափի նրա անախորժ համբույրներից և աղաղակում.
— Վա՜յ, ի՞նչ եք անում, թողեք, չեմ ուզում... 
Մամա...Իսկ հայրը կարծես միտք չուներ թողնելու, ավելի ու ավելի էր սեղմում երեխային իր գրկում և շարունակում էր խելագար համբույրները: 
Վերջապես Սուրիկը իր ճկուն մարմնի ճարպիկ գալարումներով դուրս պրծավ նրա անհաճո գրկից, հեռու փախավ և ճակնդեղի պես կարմրատակած սկսեց ուղղել շորերը, — միևնույն ժամանակ լուռ ու զայրագին հայացքներ ձգելով հոր կողմը:

Մայրը տեսավ այդ անհաշտ հայացքները և վախեցավ, որ նա կարող էր կոպիտ խոսքեր արտասանել հոր հասցեին, ինչպես անում էր երբեմն, երբ նրան չարացնում էին, ուստի արագ մոտեցավ նրան և ինչ-որ փսփսում էր նրա ականջին, երբ մի կարճ ու հատու հեծկլտոց լսեց: 
Փշաքաղվեց և ետ նայեց նախկին ամուսնու կողմը:

Արամը նստած էր ծնկան վրա խոնարհված, թաշկինակը աչքերին սեղմած, և նրա ուսերն ու մեջքը ցնցվում էին զսպած հեկեկանքի ջղաձգումներով:

Նույն րոպեին հարևան սենյակից լսվեց ծծկեր երեխայի լացի և ապա տղամարդու ինքնավստահ և ինքնագոհ մի ձայն: 
Տղամարդը, ինչպես երևում էր, խոսում էր դայակի հետ:

— Վա՜յ, հայրի՜կն է, — բացականչեց Սուրիկը, և նրա դեմքը մի վայրկյանում պայծառացավ: 
— Տո՜ւր, մամա, վկայականս տանեմ ցույց տամ հայրիկին:

Մայրը վախեցած՝ աչք-ունքով արավ նրան, որ լռի, բայց երեխան ոչ հասկացավ մորը, ոչ էլ ուշադրություն դարձրեց, թե ինչ է ուզում հասկացնել նա, խլեց նրա ձեռքից վկայականը և դուրս վազեց:

Որդու ուրախական բացականչության վրա Արամը արագորեն շտկվեց, կարծես ծնկան վրա խոնարհված նրա իրանը մեկեն վեր նետեցին և նրա մի ակնթարթում ցամաքած աչքերը տարօրինակ փայլով հառած մնացին այն դռան վրա, որի հետևը ծածկվեց երեխան: 
Այնուհետև նա հայացքը, նիզակի պես սուր ու ծանր, դանդաղորեն դարձրեց նորատի կնոջ վրա, մեքենայաբար որոնեց շինելի գրպանը, թաշկինակը պահեց, վերցրեց հատակի վրա ընկած փափախը, նեցուկն առավ թևի տակ և, մի հատիկ ոտի վրա ցատկռտելով, դիմեց դեպի այն դուռը, որտեղից աղախինը ներս էր հրավիրել նրան:

— Դու գնո՞ւմ ես, — կամաց և անհամարձակ հարցրեց նորատի կինը:

Ինվալիդը չպատասխանեց և դուրս գնաց:

Հետևյալ օրը կամրջի վրա, որի տակ հորդացած գետը կատաղի հորձանքով առաջ էր քշում իր գիրկն առած գարնանային ջրերը, մարդիկ գտան մի շինել և մի նեցուկ:

1920
ՎԵՐՋԻՆ ՄՈՀԻԿԱՆՆԵՐ
Իմ ընթերցողներին
Ես ստացա հետևյալ նամակը և նամակի հետ առանձին տետրակի մեջ մի գրություն, որը հրատարակության եմ տալիս ստորև:

Ընկեր Նար-Դոս.
Ես ձեր «Նեղ օրերից մեկը» պատմվածքի հերոսն եմ — Պատրիկյանը: 
Թեև իսկական ազգանունս Պատրիկյան չէ, բայց այդ միևնույն է, թող ձեզ և ընթերցողների համար Պատրիկյան էլ մնամ, իսկական ազգանունս հայտնելով չի փոխվելու էությունը, որի դեմ առարկելիք չունեմ:

«Նեղ օրերից մեկը» լույս տեսնելուց հետո անցել է մոտ երեսուն տարի, և դեռ չգիտեմ երբևիցե հետաքրքրվե՞լ եք իմանալու, թե հետագայում ինչ եղան, ինչ վիճակ ունեցան ձեր այդ պատմվածքի գլխավոր պերսոնաժները, այսինքն — ես, տանտերս, խմբագրության քարտուղարը և արքունական թատրոնների երգիչ Ջափինյանը կամ ժապինովը, ինչպես անվանվում էր այն ժամանակ աֆիշների մեջ: 
Եթե հետաքրքրվել եք և չեք իմացել, ես կարող եմ պատմել:

Կսկսեմ ինձնից:

Մի երկու լղարիկ գրքույկ հրատարակելուց հետո, որի վրա զուր տեղը ծախսել էի ուսուցչությանս ժամանակ խնայած կոպեկներս, ես մի անգամ առմիշտ թողի գրող լինելու մարմաջը, այրեցի հետագա բոլոր գրվածքներս և գալիցինյան ռեժիմից հետո, երբ վերստին բացվեցին մեր դպրոցները, նորից մտա ուսուցչական ասպարեզ: 
Այն խոնավ ու մութ սենյակը, որի վարձը նեղ օրերիս հազիվ էի կարողանում վճարել, թողի և անցա նույն տան բակում ազատված երկու լուսավոր սենյակ, ամուսնացա, օրինավոր տուն ու տեղ դրի, չորս զավակներ ունեցա — երեք տղա, մի աղջիկ: 
Տղաներիցս ամենամեծը թունդ բոլշևիկ դուրս եկավ և զոհվեց մայիսյան ապստամբության ժամանակ: 
Նրանից փոքրը նույնպես բոլշևիկ-կոմունիստ է և ներկայումս հրահանգիչ է գավառում: 
Այնուհետև՝ աղջիկս ուսուցչուհի է, իսկ փոքր տղաս սովորում է բանֆակում և խոստանում է ավելի թունդ բոլշևիկ լինել, քան իր ավագ եղբայրները: 
Ներկայումս ես արդեն մոտ վաթսուն տարեկան ծերունի եմ: 
Թողել եմ ուսուցչությունը: 
Ստանում եմ կենսաթոշակ: 
Անցյալ տարվանից կնոջս հետ մշտապես տեղափոխվել եմ իմ հայրենի գյուղաքաղաքը, ուր պաշտոնավարում է աղջիկս, և ապրում եմ նրա մոտ հանգիստ ու ապահով, միանգամայն մոռանալով իմ նեղ օրերը, որոնցից մեկը նկարագրել եք դուք ձեր պատմվածքի մեջ:

Խմբագրության քարտուղարը:

Սրա կյանքն արդեն մի կատարյալ էշի մարտիրոսություն էր: 
Ֆանատիկոսի մոլեռանդությամբ նվիրված լինելով թերթին, տարեցտարի և օրը օրին մեն-մենակ լցնելով թերթը, ցերեկը խմբագրատանը և գիշերները տպարանում անցկացնելով, այնքան չէր ստանում, որ գոնե մի տաք կերակուր ուտեր և ձմեռը տաք հագնվեր: 
Վերջը թքեց թերթի վրա էլ, ամեն բանի վրա էլ, գնաց Էջմիածին, կուսակրոն ձեռնադրվեց, վարդապետ դառավ, հետո ծայրագույն վարդապետ, գրում էր «Արարատ»-ում, քիչ մնաց եպիսկոպոս ու թեմակալ դառնար, փորը մի քիչ հաստացրեց և մեռավ անհայտ ու անպտուղ:

Երգիչ Ջափինյանը:

Վերջը բանից երևաց, որ սա փքուռույց հռչակի տեր և անտաղանդ մեկն է եղել, զուրկ նույնիսկ լսողությունից: 
Ինչպես որ արագ բարձրացել էր արքունական թատրոնների բեմերը իր հիրավի որ հուժկու ձայնի շնորհիվ, այնպես էլ և էլ ավելի արագ ցած գլորվեց այնտեղից: 
Ջափինյանը չի մոռացել իր նախկին տիրացությունը և երբեմն-երբեմն իր բարեկամ այս կամ այն հանգուցյալի, թաղման ժամանակ իր գոմշի ձայնով վեր է քաշում «Ի վերին Երուսաղեմ»-ը ի պատիվ հանգուցյալի հարազատների, որոնք այդ բանից զգացված՝ սկսում են էլ ավելի մեծ թափով, ճիչ ու ծղրտոցով (կանայք, իհարկե) վայ տալ իրենց թանկագին կորուստը: 
Ցիլինդրը, կարմիր փողկապը իր խոշոր ադամանդով և բարձր կրունկներով փայլուն կոշիկները վաղուց, շատ վաղուց հրաժեշտ են տվել նրան: 
Բայց, չնայելով իր մոտ վաթսունհինգամյա հասակին, դեռևս շատ ժիր է, և այժմ դուք կտեսնեք նրան շոֆերական մի կեպի սափրած գլխին, մի շատ հասարակ բլուզ հագին, կարկատած կոշիկներով այս կամ այն կոոպերատիվ խանութը վազելիս, որ մի քանի կիլո կարտոֆիլ տանի տուն քաթանե տոպրակով, որը շարունակ ման է ածում հետը համենայն դեպս: 
Ապրում է, կարծեմ, երգեցողության մասնավոր դասերով: 
Տանտերս:

Գրությանս նպատակն իսկապես սա է: 
Ես ուզում եմ առանձնապես ծանրանալ սրա վրա և ձեր ուշադրությունն էլ հատկապես սրա վրա եմ ուզում հրավիրել: 
Սա նախանցյալ տարի մեռավ: 
Արդեն մոտ յոթանասուն տարեկան ծերունի էր: 
Սրա մահով գերեզման իջավ մեր փառազուրկ բուրժուազիայի վերջին տիպիկ ներկայացուցիչներից մեկը: 
Սրա կյանքի թռուցիկ նկարագիրը հեղափոխությունից առաջ և հետո թերևս մի նոր պատմվածքի կամ վեպի նյութ տա ձեզ: 
Այդ սիստեմատիկ նկարագիրը դուք կգտնեք նամակիս հետ ձեզ ուղարկված տետրակիս մեջ:

Ձեր Պատրիկյան
ԱՂԱՄԻՐՈՎ ԴԱՎԻԹ ՖՈՄԻՉԸ
(Պատրիկյանի տետրակը)
Միջահասակ, պնդակազմ, շատ ժիր տղամարդ էր, միշտ լավ հագնված, մոխրագույն շապոն մի քիչ ծուռ դրած, մատները լի մատանիներով, որոնցից մեկն առանձնապես հուր — հրատին էր տալիս իր խոշոր ադամանդով: 
Կոշիկների վրայից հագնում էր սպիտակ գամաշներ՝ կողքից կոճկած: 
Ամառ-ձմեռ մոխրագույն ձեռնոցներ էր կրում, հագնում էր միայն ձախ ձեռքինը, իսկ աջը առանց հագնելու պահում էր ձեռքին, երևի խանգարում էին մատանիները: 
Ման էր գալիս արագ, հաստատուն քայլերով, կեռագլուխ ձեռնափայտը թևից կախած: 
Դեմքը կարծես բրոնզից էր ձուլված իր դեղնավուն գույնով և ծանր կնճիռներով, որոնք ծալ-ծալ նստած էին աչքերի տակ և բերանի այս ու այն կողմը: 
Իր այդ բրոնզյա դեմքով և մանավանդ աչքերի շատ սուր ու լուրջ հայացքով կորովի կամքի և համառ բնավորության տեր մարդու տպավորություն էր թողնում: 
Չգիտեմ ինչու, երբ պատահում էր, որ չէի կարողանում սենյակիս վարձը ժամանակին վճարել և այդ բանի համար նա կամ ինքն էր իջնում ինձ մոտ, կամ ինձ էր կանչում իր մոտ, ես պարզապես վախենում էի նրա այդ դեմքից և հայացքից, չնայելով, որ երբեք դուրս չէր գալիս քաղաքավարության սահմանից, թեև խոսում էր խիստ ու կտրուկ:

Քաղաքում հայտնի էր իր սապոնի գործարանով: 
Ուներ և մի քանի խոշոր տուն՝ խանութներով: 
Տներից մեկը մի ամբողջ հյուրանոց էր: 
Գործոն անդամ էր մի քանի խոշոր ակցիոներական ընկերությունների: 
Մի այդպիսի ընկերություն էլ ինքն էր հիմնել՝ Բաքվում նավթաբեր հողերի պեղումներ կատարելու համար:

Իր հարստության և անվան շնորհիվ հասարակական բոլոր ընտրությունների ժամանակ առաջին թեկնածուներից մեկն էր և հարում էր կադետական կուսակցության: 
Այսպիսով միաժամանակ քաղաքային դումայի իրավասու էր, համ բանկի դիրեկտոր, համ կլուբի ավագ, համ Բարեգործական ընկերության վարչության անդամ, համ դպրոցի հոգաբարձու, համ երեցփոխ, համ... չգիտեմ էլ ինչ: 
Եվ զարմանալին այն էր, որ համարյա ամեն տեղ էլ հասնում էր իր տոկուն եռանդի շնորհիվ:

Այն տունը, ուր ապրում էր Դավիթ Ֆոմիչը, բաղկացած էր երկու հարկից և գտնվում էր քաղաքի ամենաբանուկ, վաճառաշահ փողոցում: 
Ամբողջ վերին հարկը ծառաների սենյակներով, խոհանոցով, բաղնիքով, պահեստներով գտնվում էր տանտիրոջ ձեռքին, իսկ ներքին հարկը, փողոցում, մի շարք լայն ու բարձր խանութներ էին, որոնց վարձակալներն ապրում էին նույն տան ընդարձակ բակում, դրանք բոլորն էլ հարուստ վաճառականներ էին — մի՝ ակնավաճառ, մի կոնդիտեր, մի օպտիկ, մի դեղավաճառ և ամենաընտիր մրգեր ծախող մի բախկալ: 
Ամենախեղճ կենողներս այդ բակում ես էի, մի մանկաբարձուհի իր պառավ մոր հետ և բազմաթիվ
երեխաների տեր մի հրեա կին, որը բակի դարպասում սեղանի վրա զանազան երկաթեղեն էր ծախում — կողպեքներ, մկրատներ, դանակներ, մատնոցներ և այլն: 
Այս երեք խեղճ կենողներից ամենավատ սենյակն իմն էր — խոնավ, մութ, ընդհանուր արտաքնոցներին կպած: 
Ամոթ էլ էր այդ սենյակ անվանել, սկզբում դա եղել էր տանտիրոջ հավաբունը, ուր նա բազմաթիվ հավեր էր եղել պահելիս իր տան գործածության համար (ստամոքսի ինչ-որ հիվանդություն ունենալու պատճառով բժիշկներն արգելած են եղել նրան թռչունի մսից ուրիշ որևէ կենդանու միս ուտել). բայց որովհետև հավերի աղտոտությունից հոտելիս է եղել բակը, և կենողները շարունակ բողոքելիս են եղել այդ բանի դեմ, Դավիթ Ֆոմիչը հավերը տեղափոխել էր տան կտուրը, ուր նրանց համար հատուկ հավաբուն էր շինել տվել պատշաճ սարքավորումով, իսկ նախկին հավաբունը մի քիչ կարգի դնելով, սենյականման մի բանի էր վերածել, ուր և վիճակվել էր ինձ ապրել իմ նեղ օրերին:

Դավիթ Ֆոմիչի ընտանիքը մեծ չէր. ինքն էր, կինը, մի հատիկ տղան և աղջիկը: 
Տղային և աղջկան տնային կրթություն էր տալիս սկսած երաժշտությունից մինչև գիմնազիական դասընթացը: 
Ֆրանսուհի դաստիարակչուհին էլ հո ջոկ: 
Մի անգամ նույնիսկ փորձեց, որ նրանք հայերեն դասեր էլ առնեն, և դրա համար հրավիրեց ինձ, բայց տղան էլ, աղջիկն էլ հենց սկզբից բացեիբաց հրաժարվեցին, ասելով, որ հայերենը շատ դժվար լեզու է, և ինչի է պետք այդ «կռոյի լեզուն» (տան մեջ նրանց գործածական լեզուն ռուսերենն էր և ֆրանսերենը):

Աղջիկը բավական տգեղ արարած էր, հոր պես դեղնավուն և, ըստ երևույթին, հիվանդոտ, բժիշկը շաբաթը երկու անգամ կանոնավորապես այցելում էր նրան: 
Ծնողների առանձին հոգացողության տակ էր նրա լսելիքը, եթե պատահում էր, որ փողոցային որևէ թափառական մի երաժիշտ իր արգանով կամ հարմոնով, ջութակով կամ շվիով մտնում էր տան բակը մի քանի կոպեկ հավաքելու համար, իսկույն ծառաների միջոցով դուրս էին քշում նրան, որ աղջկա երաժշտական լսելիքը չփչանա այդ «վայրենի» ձայներից:

Տղան, մի շատ գեղեցիկ, աշխույժ ու չարաճճի պատանի, բոլորովին նման չէր ոչ հորը, ոչ մորը և ոչ էլ մանավանդ քրոջը և, երևի այդ պատճառով, նրանց առանձին սիրո և գուրգուրանքի առարկան էր: 
Նրան շատ էին երես տվել, և նա տան մեջ ինչ օյինբազություններ ասես չէր անում: 
Դեռևս քսան տարեկան չեղած, գիմնազիական դասընթացն արդեն ավարտած էր համարում իրեն և այլևս չէր ուզում սովորել: 
Գրպանը միշտ լիքն էր լինում փողով, և նա ծախսում էր քեֆն ուզածին պես: 
Մի քանի անգամ բռնվել էր խոշոր սկանդալների մեջ և միշտ էլ անպատիժ մնացել հոր շնորհիվ: 
Ման էր գալիս գլխարկը ծոծրակին դրած և մազերի՝ գեղեցիկ փայլուն գանգուրները ճակատին ցրիվ տված:

Ինքնըստինքյան հասկանալի է, որ Դավիթ Ֆոմիչը, իբրև հարուստ մարդ, ապրում էր, ինչպես ասում են, լեն ու բոլ: 
Ամեն ամառ ընտանիքով քոչում էր արտասահման և ամեն անգամ վերադարձին այնտեղից բերում էր այնպիսի զարմանահրաշ բաներ, որ տեսնողը մնում էր բերանը բաց: 
Դրանք մեծ մասամբ ոչինչ բաներ էին — սեղանի վրա կամ բուխարու գլխին դնելիք զարդարանքներ, տարօրինակ ձևի և կոնստրուկցիայի ժամացույցներ, ալբոմներ, ծաղկամաններ և այլն: 
Մի անգամ էլ բերեց մի՝ շատ գեղեցիկ թեթև ավտոմոբիլ հատկապես իր և ընտանիքի անդամների զբոսանքի համար: 
Բայց ամենից շլացուցիչը Լյուդվիկոս չգիտեմ ո՜րերորդի ոճով պատրաստված կահավորանքն էր, որ ապսպրել էր Փարիզից իր դահլիճի համար: 
Պարծանքով էր պատմում, որ միմիայն սեղանը, գահավորակը և երկու բազկաթոռը իր վրա նստել էր տասը հազար ռուբլի: 
Շատ էր սիրում իր բարեկամների շրջանում պատմել հետևյալ դեպքն իրենց փարիզյան այցելություններից.
— Մի երեկո նստած ենք Բոլլոնյան անտառում: 
Դե, հայտնի է, թե ինչ հասարակություն է զբոսանքի ելնում այդ անտառը, ամբողջ շիք ու հրաշալիք, Կինս նայեց, նայեց, մի խոր հոգոց քաշեց և ասաց, «է՛հ, մե՛նք էլ կասենք ապրում ենք, սրա՛նք էլ»:

Եկավ աշխարհասասան պատերազմը, և միակ վնասը, որ հասցրեց Դավիթ Ֆոմիչին, այդ այն էր, որ զինվորական վարչությունը գրավեց նրա ավտոմոբիլը իր պետքերի համար: 
Այդ բանը մեծ ցավ պատճառեց նրան, բայց ի՞նչ կարող էր անել: 
Վախ կար, որ որդուն կարող էին զինվոր տանել և քշել դեպի սպանդանոց, բայց դեմը կարողացավ առնել, շտապեց որդուն յունկերական դպրոցը տալ և բանն այնպես սարքեց, որ նա մինչև պատերազմի վերջն էլ մնաց թիկունքում: 
Իսկ ինքը, իբրև «անվանի՝ հասարակական գործիչ», մի ինչ-որ կարևոր պաշտոնով մտավ Քաղաքների Միության մեջ և իրեն միայն հայտնի միջոցներով ձեռքերը լավ տաքացրեց: 
Բայց երբ թուրքերը Սարիղամիշ — Արդահանի ճակատը ճեղքելով սպառնում էին բռնել Թիֆլիսի ճանապարհը, Դավիթ Ֆոմիչն առաջիններից մեկն էր, որ Նիկոլայ ll-ի հետևից իր ընտանիքով փախավ դեպի հյուսիս, որտեղից վերադարձավ այն ժամանակ միայն, երբ թուրքերը ետ շպրտվեցին դեպի Էրզրում, և Կովկասյան ճակատը միանգամայն ապահովվեց:

Թուրքերի պարտությունը այնքան էր ոգևորել Դավիթ Ֆոմիչին, որ նա սկսեց եռանդուն մասնակցություն ցույց տալ հայկական կամավորական խմբեր կազմակերպելուն և «Մի՛ հայ — մի ոսկի» ֆոնդի հանգանակության գործին: 
Եվ երբ հայերին միանգամայն հիմարացնելու համար Անդրանիկին գեներալ-մայորի աստիճան շնորհվեց, Դավիթ Ֆոմիչը մի փառավոր ընթրիք պատրաստեց իր տանը նրա պատվին:

Կովկասյան ճակատում ռուսական բանակի իրար հետևից տարած հաղթություններն առհասարակ Դավիթ Ֆոմիչը վերագրում էր հայ կամավորական խմբերին, բռնվել էր թունդ ազգասիրությամբ և ման էր գալիս այնպես ուռած-փքված, որ ամեն անգամ, քանի նայում էի նրան, միտս էին գալիս Կռիլովի վարից վերադարձող եզան պոզին նստած ճանճի պարծենկոտ խոսքերը՝ «Մենք էլ վարեցինք»:

Այնուհետև եկավ փետրվարյան հեղափոխությունը և թեև մի քիչ սառը ջուր մաղեց նրա գլխին, բայց և այնպես մի մազ անգամ չպակասեցրեց Դավիթ Ֆոմիչի գլխից: 
Այն ժամանակ, երբ մենք սիմինդրի կամ կորեկի հաց անգամ հազիվ էինք ձեռք գցում, Դավիթ Ֆոմիչի ընտանիքը ֆրանսիական բուլկիներ էր անուշ անում:

Բայց ահա լսվեց Հոկտեմբերի ահազանգը Պետրոգրադից, Դավիթ Ֆոմիչն առաջին անգամ բնազդական սարսուռ զգաց ահարկու գալիքի հանդեպ: 
Այդ գալիքի նախադուռը հանդիսացավ կովկասյան ճակատի մերկացումը և թուրքերի առաջխաղացումը: 
Դավիթ Ֆոմիչը ահ ու սարսափով բռնված իր ընտանիքի հետ նորից փախավ Հյուսիսային Կովկաս: 
Այնտեղից վերադարձավ այն ժամանակ, երբ անգլիացիները քշել էին թուրքերին ու գերմանացիներին, պինդ նստել Անդրկովկասում իրենց անվարտիք շոտլանդացիներով, հնդկական խուրմայով և ահագին ջորիներով, և զբաղվում էին «բաժանիր, որ տիրես» քաղաքականությամբ: 
Անգլիացիների տիրապետության ժամանակ էլ Դավիթ Ֆոմիչը վատ չէր զգում իրեն: 
Նույնիսկ բարեկամացել էր նրանցից մի քանի բարձրաստիճան զինվորականների հետ, որոնց շուտ-շուտ հյուրասիրում էր իր տանը:

Կար մի մոմենտ, որ նա հույս ուներ, թե շուտով կհրավիրվի դաշնակցական Հայաստան՝ ֆինանսների մինիստրի պաշտոնով, երբ զարմանքով իմացավ, որ Հոկտեմբերը հյուսիսից գալով՝ եկել նստել է Բաքու: 
Հետո լուր եկավ, թե նա Երևանումն է և շուտով գալու է Թիֆլիս: 
Եվ այս բոլորը կատարվեց այնքան անսպասելի կերպով և այնպիսի գլխապտույտ արագությամբ, որ Դավիթ Ֆոմիչը ժամանակ չունեցավ իր ի՜նչ անելիքը որոշելու: 
Կարողացավ միայն կնոջը, աղջկան և տղային անգլիացիների հետ ճամփել արտասահման, իսկ ինքը մնաց, որպեսզի կարգագրի իր գործերը և հարմար րոպեին ծլկի նրանց հետևից:

Այդ հարմար րոպեն պետք է լիներ բոլշևիկների Թիֆլիս մտնելու նախորդ օրը: 
Ինչպես հետո ինքը Դավիթ Ֆոմիչն էր` պատմում ինձ, իր բարեկամ անգլիացիներից մեկը, որ մնացել էր իբրև մենշևիկների խորհրդատու, խոստացել էր այդ օրը վերցնելու նրան իր հետ, բայց խուճապի մատնված կամ մոռացել էր նրան, կամ ժամանակ չէր ունեցել նրան իմաց տալու և մենշևիկների հետ փախել էր խոստացած օրվանից երկու օր առաջ, որովհետև նրա հաշիվները բոլշևիկների Թիֆլիս մտնելու օրվա մասին սխալ էին դուրս եկել:

Այսպիսով Դավիթ Ֆոմիչը, հույսը անգլիացու վրա դրած, գիշերը հանգիստ քնելուց հետո, փետրվարյան մի ցուրտ առավոտ վեր կացավ տեսավ Հոկտեմբերն արդեն եկել նստել է Թիֆլիսում, և ոչ անգլիացի կա, ոչ մենշևիկ: 
Այժմ նա նմանում էր ականատ ընկած մկան, որ շատ դես-դեն ընկնելուց և դունչը երկաթալար ցանցերին արնոտելուց հետո տեսնելով, որ ազատվելու հնար չկա, տապ է անում և աչքերը պլզած սպասում իր անխուսափելի վախճանին:




 --------------------------------------- 


Իսկ այդ վախճանը մոտենում էր, սկզբում թեև դանդաղ ու երերուն, բայց հետզհետե ավելի ու ավելի արագ և հաստատուն քայլերով:

Ամենից առաջ քաղաքային դուման, բանկը, կլուբը, ակցիոներական ընկերությունները — այդ բոլորը հօդս ցնդեցին, ինչպես երազներ, և Դավիթ Ֆոմիչը զգաց իրեն ինչպես ջրից ցամաք նետված ձուկը: 
Հետո աստիճանաբար եկան հօդս ցնդելու նրա անձնական սեփականությունները. նախ ազգայնացվեց սապոնի գործարանը, հետո՝ հյուրանոցը, հետո մի տունը, հետո՝ երկրորդը, երրորդ տունը և ամենից վերջը հերթը հասավ այն տանը, ուր ապրում էր ինքը և մենք — բակի կենողներս:

Այս տան վրա նա պետք է որ ամենից ավելի դողալիս լիներ, որովհետև այստեղ իր բնակարանի միմիայն կահավորանքը մի ահագին հարստություն էր, որի գոնե մի մասը չէր կարողացել կամ չէր ուզեցել որևէ տեղ պարտկել: 
Սենյակներից մեկի պատի մեջ պարտկել էր միայն տան մեջ ունեցած ամենաթանկագին մանր-մունր իրեղենները — ոսկեղենը և արծաթեղենը, որը ինչ-ինչ պատճառներով չէր կարողացել ընտանիքի հետ ճամփել արտասահման: 
Այս բանը բացվեց նրա մահից հետո տան մեջ կատարված վերանորոգման ժամանակ:

Սապոնի գործարանը, հյուրանոցը, մյուս տները ազգայնացվելուց հետո ուզեց փրկել գեթ այս վերջին տունը և ուրիշ ճար չգտնելով՝ դիմեց գլուխը հողի մեջ թաղող ջայլամի «խորամանկության», դրա համար ամենից առաջ պոկեց իր շքադռան վրա փակցված երկաթե տախտակը, որի վրա ոսկե տառերով փորագրված էր իր անուն-ազգանունը, հետո քանդեց այդ դռան էլեկտրական զանգակի կոճակը, դուռն էլ պինդ փակեց և ներս ու դուրս էր անում բակի դռնից: 
Դեպի փողոց նայող բոլոր պատուհանների տախտակե փեղկերը գիշեր-ցերեկ փակ էր պահում: 
Արձակել էր տան բոլոր ծառայողներին: 
Ցերեկը երբեք տանը չէր մնում, առավոտյան վաղ դուրս էր գալիս, գնում հայտնի չէ ուր և վերադառնում ուշ գիշերին: 
Առանց այն էլ բրոնզի գույն ունենալով, նրա դեմքը միանգամայն դեղնել էր, կնճիռները փափկել կախ էին ընկել, շապոն այլևս ծուռ չէր դնում, այլ աչքերի վրա վար թողած, իսկ մատանիները չքացել էին մատներից, բայց ձեռնոցները և ձեռնափայտ կրում էր առաջվա պես: 
Առաջ էլի պատահում էր, որ բակի կենողների կամ ծանոթների հետ հանդիպած ժամանակ կանգնում խոսում էր, բայց այժմ հազիվ միայն լուռ բարևում էր և անցնում գնում:

Վերջ ի վերջո այդ տունն էլ ազգայնացվեց ընդհանուր կարգով, և Դավիթ Ֆոմիչի ընդարձակ բնակարանում եկավ տեղավորվեց մի՝ ինչ-որ հիմնարկություն: 
Գրավվեց բնակարանի ամբողջ կահավորանքը, այդ թվում նաև լյուդվիկոսյան սեղանն ու գահավորակները: 
Հետագայում, երբ Դավիթ Ֆոմիչն արդեն հաշտվել էր իր դրության հետ և իր նախկին հարստությունից ու պատվից զրկված՝ բարեկամացել ինձ հետ, դառնությամբ գանգատվելով ասում էր, թե ճիշտ է, սկզբում շատ էր մտահոգվում իր բնակարանի համար, բայց չէր կարծում, թե բնակարանի հետ կահավորանքն էլ կգրավեն:

— Այլապես, — ավելացնում էր նա, — որ գիտենայի, թե կահավորանքս էլ պիտի գրավեն, հերները կանիծեի, մի մազ անգամ չէի թողնի, որ աչքները կոխեն: 
Աղքատ ազգականներ շատ ունեմ, բաժան-բաժան կանեի, ամեն մեկին մի բան կտայի, ձեզ կտայի, դռնապանիս կտայի, մի խոսքով շուն ու գելի կտայի, բայց չէի թողնի, որ նրանք գան տիրանան իմ ընտանեկան պետքերի համար իմ հատուկ ճաշակով պատրաստել տված իրեղեններին:

Դավիթ Ֆոմիչին թույլ տվին իր պետքերի համար վերցնել ամենաանհրաժեշտ իրեղեններն ու հագուստեղենը և հատկացրին նրան խոհանոցին կից գտնված մի սենյակ, ուր առաջ գիշերում էին նրա խոհարարն ու ծառաները:

Սկզբում Դավիթ Ֆոմիչն այս հարվածը տարավ զարմանալի տոկունությամբ ու մինչև սրտի խորքը վիրավորված մարդու լուռ հպարտությամբ: 
Առաջվա պես ամեն առավոտ գնում էր ուր-որ և վերադառնում ուշ գիշերին: 
Ոչ ոքի հետ ոչ խոսում էր, ոչ էլ՝ բարևում: 
Նրա սենյակին կից խոհանոցում տեղավորված էին հիմնարկության սպասավորներից երկու հոգի՝ կուրիերը և սրա կինը, որը մաքրում էր սենյակները և հիմնարկության ծառայողների համար թեյ պատրաստում: 
Երևում էր, որ Դավիթ Ֆոմիչը տանել չէր կարողանում նրանց հարևանությունը և ավելի այդ հարևանությունից էր, որ փախչում էր:

Այնուհետև մինչև այս նախավերջին տարին շատ փոփոխություններ կատարվեցին այդ տան մեջ. մի հիմնարկության տեղ եկավ մի ուրիշը, սա էլ գնաց, տունը վերջնականապես դարձավ ժակտ, ներքին խանութներում տեղավորվեց բանկոոպը, մասնավոր վաճառականները հեռացվեցին իրենց բնակարաններից, նրանց տեղ եկան բանվորներ, ի միջի այլոց և իրեն՝ Դավիթ Ֆոմիչի նախկին սապոնի գործարանի մի քանի բանվորներ իրենց ընտանիքներով, վերևը բնակություն հաստատեցին խորհրդային պատասխանատու պաշտոնյաներ, իսկ իրեն՝ Դավիթ Ֆոմիչին, վերևից քշեցին և բերին տեղավորեցին իմ նախկին սենյակում կամ, ուրիշ խոսքով ասած, իրեն իսկ նախկին հավաբնում, որտեղից ես ամուսնանալու պատճառով վաղուց դուրս էի եկել և բնակվում էի նույն բակում դատարկված մի ավելի հարմար բնակարանում:

Այս հարվածն արդեն չկարողացավ տանել Դավիթ Ֆոմիչը: 
Ինչպես որ գազով լի շշի խցանը հանես, և գազը ֆշշալով ու թշշալով դուրս պրծնի հանկարծ, այնպես էլ Դավիթ Ֆոմիչի գոռոզ սրտի մեջ մինչև այդ հավաքված վիրավորանքի և նվաստացման թույնը արտավիժեց միանգամից: 
Ծայր աստիճան կատաղած, փրփուրը բերանին, արնակալ աչքերը շուռումուռ տալով, սկսեց ոտները գետնովը տալ, սպառնալ, թե ցույց կտա նրանց, կգնա կգանգատվի ուր պետք է, բայց նրա սպառնալիքների վրա միայն ծիծաղեցին և հասկացրին նրան, որ հիմա ոչ պրիստավ կա, ոչ գուբերնատոր, և ուր էլ որ գնա գանգատվելու, ամեն տեղ էլ իր դիմաց կտեսնի իրենց նման բանվորների, որոնք նույնպես կծիծաղեն իր վրա. ավելի լավ է սուս անի և հանգիստ նստի իր տեղը, թե որ չի ուզում այդ սենյակից էլ զրկվել:

Այդ խրատից հետո Դավիթ Ֆոմիչը թեև սուս արավ, բայց հանգիստ չնստեց իր տեղը: 
Մի քանի օր կորած էր, ոչ ցերեկն էր երևում, ոչ՝ գիշերը: 
Ո՞րտեղ էր լինում, ի՞նչ էր անում — հայտնի չէ: 
Միայն մի առավոտ տեսնեմ եկել փսփսում է իր նախկին հավաբնում: 
Իմ հարցին, թե ի՞նչ է անում այնտեղ Դավիթ Ֆոմիչը, դռնապան Պողոսը ծիծաղելով պատասխանեց.
— Ի՞նչ պըտի անի, տեղավորում ա իր հափուռ-չփուռը: 
Ասած ա՝ կկակղի — կուտի:

Այժմ նա, ինչպես ասում են, միանգամից կոտրվել էր, ծերացել, մեջքից կորացել: 
Սանձն արդեն շատ էին պինդ քաշել, և նա այլևս չէր կարողանում առաջվա պես գլուխը բարձր պահել: 
Դեղնավուն դեմքը հետզհետե սևանում էր, միշտ մաքուր սափրած երեսը ծածկվում էր սևը սպիտակի հետ խառն մազի փշերով, առաջվա միշտ անբիծ, միշտ արդուկած հագուստը ճմրթվում էր, ծալծլվում և ծածկվում վրան թափված կերակրի փոշակալ բծերով, գեղեցիկ շապոյին հրաժեշտ էր տվել և շատ հասարակ գդակ էր դնում գլխրն:

Երբեմն գիշերները նրա պատուհանի մոտով անցնելիս տեսնում էի նրան սեղանի մոտ ակնոցը քթին ինչ-որ գրելիս: 
Երևի նամակներ էր գրում արտասահման իր րնտանիքին: 
Իսկ շատ հաճախ նրան տեսնում էի հասարակաց այգու մի խուլ անկյունում իր պես խունացած նախկին մարդկանց հետ նստած խաղաղ զրույց անելիս: 
Այգու այդ անկյունը նրանց հավաքատեղին էր, որ նրանք ամեն օր միևնույն ժամերին գալիս նստում էին միշտ միևնույն նստարանների վրա իրար դիմաց՝ խոսելու անցած-գնացած օրերի և գուշակություններ անելու եկած ու գալիք օրերի մասին: 
Նրանց մեջ կային մի նախկին գեներալ իր երբեմնի կարմրաստառ շինելով, առանց ուսադիրների, մի գնդապետ քաղաքացիական էժանագին վերարկոտվ, մի չինովնիկ իր չինովնիկական հնամյա գլխարկով առանց կոկարդի, որի տեղը մի ծակ էր և ծակի շուրջը մի սպիտակ շրջան խունացած մահուդի կապույտ ֆոնի վրա: 
Այնուհետև այդ անտիկների շրջանը կազմում էին նախկին առևտրական խոշոր տան մի ներկայացուցիչ, մի նոտարիուս, մի դատավոր, բորսային մի մակլեր և նույնիսկ երբեմն-երբեմն էլ նախկին հարուստ ծխերի տեր մի՝ տերտեր, որ ֆարաջան հանել վերարկու էր հագել, բայց շարունակում էր կրել իր տերտերական մորուքը և ամեն գերեզմանօրհնեքին վազում էր գերեզմանատուն գերեզմաններ օրհնելու, պահանջված դեպքումն էլ, որ շատ քիչ էր պատահում, մեռել թաղելու:

Մի անգամ Դավիթ Ֆոմիչը դռնապան Պողոսի բերանով թել ու ասեղ էր խնդրել կնոջիցս: 
Երբ Պողոսին հարցրի, թե Դավիթ Ֆոմիչը ի՞նչ էր անում թել ու ասեղը, պատասխանեց, թե ուզում է վարտիքի կոճակը կարել:

— Ես թելեցի ասեղը, — ասաց նա, — աչքերը կտրում չի: 
Լափ գնացել ա ձեռքից: 
Հա՛խն ա, — ավելացրեց Պողոսը սրտանց, — խի՞ էր օղլուշաղը զագրանիցա ճամփում, բալշեվիկնին հու ուտելու չէի՞ն նրանց. որտեղ ինքը, ընտեղ էլ նրանք: 
Հըմի լավ ա՞, որ մին կոճակ կարող էլ չունի, բայղուշի պես մենակ նստած ա մնացել տանը: 
Փիս մարդ էր, փիս էլ վերջացնում ա իր օրերը: 
Քսան տարի իր դռան շունն էր արել ինձ, տվածը մի զադ չէր, ինչքան խնդրում ի, որ մին օթախ տա, օղլուշաղս հանեմ պադվալից՝ մեջը կենան, արևի լիս տեսնան, տվավ ոչ, թե՝ քու ըրեխանց ղալմաղալի գլուխ չունեմ: 
Հըմի՝ լավ իրան հանեցին բերին մկան ծակուռը կոխեցին: 
Դե թող հըմի գնա մեզպեսների ղադրը իմանա: 
Համա ի՞նչ, անցածը անցած ա. հըմի որ տեսնում եմ նրան էն հավաբնում կուչ եկած, խեղճս գալիս ա: 
Մին-մին վախտ հաց ա ուզում, տալիս եմ: 
Հացի կնիժկա չունի:

— Մի՞թե մինչև անգամ հացի փող չունի, — զարմացա ես:

— Է՛, ի՞նչ ես ասում, վարժապետ ջան. ունի, ո՞նց կարա չունենա: 
Ասած ա՝ ուղտը ինչքան էլ որ սատկի, կաշին էլի մի իշաբեռ դուրս կգա:

— Բա էդ ո՞նց է, որ հացը քեզնից է ուզում:

— Որ ասի, թե տեսեք, բալշևիկնին ինչ օրի են հասցրել խեղճ հալևորիս: 
Շատ զալում քավթառ ա, որ ասիլ չի ուզի:

Դավիթ Ֆոմիչը կամաց-կամաց նշաններ էր ցույց տալիս ինձ մոտենալու, այն Դավիթ Ֆոմիչը, որ առաջ հազիվ էր լայեղ անում բարև տալ աղքատ վարժապետիս: 
Սկզբում, առավելապես ցուրտ և անձրևային եղանակներին, երբ տեղ չուներ գնալու, երեկոները մտնում էր ինձ մոտ տաքանալու և ժամանակ անցկացնելու համար: 
Մնում էր ժամերով, գանգատվում էր, թե տանջվում է անքնությունից, հարցնում էր, թե արտասահմանի հետ առհասարակ պոստային ազատ հաղորդակցություն կա՞, թե ոչ: 
Կինս շատ էր խղճում նրան և չէր խնայում թեյով կամ տանը գտնված որևէ բանով հյուրասիրելու ի մեծ դժգոհություն կոմերիտ տղայիս, որը տանել չէր կարողանում նրա ներկայությունը: 
Ասենք տղաս նրա եկած, ժամանակ մեծ մասամբ տանը չէր լինում, որովհետև բանֆակում դասերը տեղի էին ունենում երեկոները:

Այնուհետև Դավիթ Ֆոմիչն իր այցելությունները ձանձրացնելու չափ սովորություն դարձրեց և համարյա ամեն օր մեր հյուրն էր, այնպես որ կինս արդեն սկսել էր քրթմնջալ: 
«Ցավ դառա՞վ մեր գլխին», — ասում էր նա, բայց և այնպես էլի շարունակում էր հյուրասիրել:

Դավիթ Ֆոմիչը մեր տանը շատ զգուշաբար էր խոսում բոլշևիկների մասին, որովհետև գիտեր, որ մեծ որդիս հենց իր բոլշևիկ լինելու պատճառով էր զոհվել մայիսյան ապստամբության ժամանակ, մյուս որդիս նույնպես բոլշևիկ և կուսակցական հրահանգիչ էր գավառում, իսկ փոքր տղաս– կոմերիտ, թեև սրան բանի տեղ չէր դնում և երեխա էր համարում: 
Բայց հենց որ հին ցավերը նորոգվում էին, էլ չէր կարողանում զսպել իրեն, սկսում էր հայհոյել բոլշևիկներին էլ, խորհրդային իշխանությանն էլ և սրանց հայհոյելիս առանձին կատաղությամբ գերեզմաններից հանում շների բերանն էր գցում բոլոր ցարերին և առանձնապես Նիկոլայ ll-ին, որը չէր լսել կադետների խորհուրդը, ժամանակին եվրոպական պառլամենտական կարգեր և պատասխանատու մինիստրություն չէր մտցրել, ցրել էր պետական դուման և այլն:

— Եթե նա ժամանակին կատարեր կադետների պահանջը, — ասում էր Դավիթ Ֆոմիչը, — ոչ հեղափոխություն կլիներ, ոչ մենշևիկ ու բոլշևիկ, ոչ սավետ ու մավետ, ոչ ժակտ ու մակտ, ինքն էլ շանսատակ չէր լինի:

Ժակտ անունը մանավանդ սոսկալի ատելությամբ էր արտասանում Դավիթ Ֆոմիչը: 
Նրա համարյա ամենօրյա գանգատը ժակտից «իր» տան համար էր. ասում էր, թե տունը օրը օրին քայքայվում է, կտուրը կաթում է, անձրևի խողովակները ժանգից ծակծկվել են, մի քանիսը թափվել, ջրերը պատերի վրայից անցնելով թափում են ծեփերը և պատերը խոնավացնում, կենողներն անկարգ, բիրտ մարդիկ են, ջարդում են պատուհանների ապակիները, թիթեղե վառարաններ են դրել սենյակներում, ծխնելույզները դուրս են հանել պատուհաններից, պատի կառնիզները սևացրել ծխի ծեփով ծածկել և այլն, և այլն, և այս բոլորի վրա ժակտը ոչ մի ուշադրություն չի դարձնում:

— Լավ, ձե՞զ ինչ, Դավիթ Ֆոմիչ, — ասացի ես մի անգամ, երբ նորից սկսել էր գանգատվել այս մասին, — տունը խո ձերը չէ այլևս:

Նայեց ինձ աչքերի այնպիսի մի ցոլքով, որպիսին տեսել էի նրա աչքերի մեջ անցյալներում իր լավ ժամանակ, երբ որևէ բանի վրա կատաղած էր լինում:

— Տունը իմս էր և իմս էլ կլինի, — ասաց նա ծանր — ծանր, հատկապես շեշտելով «իմս» բառը և ամեն մի «իմս»-ի հետ բռունցքը խփելով սեղանին:

— Այդ ինչպե՞ս, Դավիթ Ֆոմիչ:

— Այդ ե՜ս գիտեմ, թե ինչպես, — նորից շեշտեց «ես» բառը մի առանձին խորհրդավորությամբ:

— Եվ ե՞րբ, Դավիթ Ֆոմիչ, — շարունակեցի հարցուփորձս: 
Ինձ արդեն զվարճություն էին պատճառում նրա անվերապահ պնդումները:

— Երբ որ. երբը կգա, — պատասխանեց նույն խորհրդավորությամբ:

— Ե՞րբ կգա այդ երբը:

— Շուտո՜վ, շուտո՜վ: 
Որովհետև մի երկիր չի կարելի երկար ժամանակ կառավարել ավազակներով:

Այս անգամ «ավազակներ» բառը շեշտեց մի առանձին կրքոտությամբ և, ըստ երևույթին, ուզում էր շարունակել, երբ հանկարծ հարևան սենյակիս դուռը բացվեց արտասովոր շրխկոցով և ոչ թե մտավ, այլ մի տեսակ ներս նետվեց կոմերիտ տղաս: 
Ինչպես երևում էր, նա տանն էր եղել, որ ես չգիտեի, և հարևան սենյակից լսելիս էր եղել մեր խոսակցությունը: 
Մտնելու ձևը որ տեսա և նայեցի աչքերին, իսկույն հասկացա, որ նրան վառել էր Դավիթ Ֆոմիչի արտասանած «ավազակներ» բառը:

Եվ չսխալվեցի:

Նա ուղղակի գնաց կանգնեց Դավիթ Ֆոմիչի առջև և հարցրեց.
— Ովքե՞ր են այդ «ավազակները»:

Նրա ձայնի մեջ զսպված վրդովմունքի և սպառնալից մարտակոչի շեշտեր զրնգացին:

Դավիթ Ֆոմիչը հոնքերի տակից մի սաստող հայացք ձգեց նրա վրա և ասաց հանգիստ ձայնով,
— Քեզ հետ չեն խոսում, դու դեռ երեխա ես:

Տղաս տեղնուտեղը կրակ կտրեց մեկեն: 
Ես մինչև անգամ վախեցա, թե կարող է խփել ծերունուն:

— Ո՜չ ի՜նձ հետ խոսեցեք, ի՜նձ հետ, — աղաղակեց նա իր պատանեկան ձայնի զիլ հնչյուններով: 
— Նստել հորս հետ եք խոսում, որը քիչ է մնում համաձայնի ձեզ հետ: 
Ի՛նձ հետ, մե՛զ հետ խոսեցեք, մեզ հետ, որովհետև մե՜նք ենք, մե՜նք, ձեր կարծած երեխաներս ենք, որ հաշիվ ենք պահանջում ձեզնից, և մե՛նք ենք, որ պատժում ենք ձեզ ու պիտի շարունակենք պատժել այնքան, մինչև որ միանգամայն սրբենք ձեր սերունդն ու դասակարգը երկրի երեսից: 
Ավազակներ ասում եք: 
Ձեզնից ավելի մե՛ծ ավազակներ, որ դարեր շարունակ քամում, ծծում էիք բանվորների արյուն-քրտինքի վաստակը, ձեզ համար պալատներ շինում, շռայլ ու ցոփ կյանք վարում և անպետք ու անառակ մի սերունդ արտադրում, որ շարունակի ձեր գարշելի գործը:

Մի կողմից ես, մյուս կողմից կինս, որ ներս էր վազել նրա աղաղակների վրա, իզուր աշխատում էինք նրան հանգստացնել և դուրս տանել, նա թևերով դես-դեն էր հրում մեզ և, զայրույթից ու վրդովմունքից ծայր աստիճան տաքացած, շարունակում էր իր ֆիլիպիկները կոմերիտական անվախ խիզախությամբ ծանր մուրճի հարվածների պես թրխկացնել բուրժուազիայի գլխին՝ հանձին Դավիթ Ֆոմիչի:

Վերջապես կնոջս մի կերպ հաջողվեց համարյա զոռով նրա թևից բռնած՝ քարշ տալով տանել նրան մյուս սենյակը և դուռը փակել:

Ես նայեցի Դավիթ Ֆոմիչին: 
Աչքերը, անմիտ բացած, հառել էր դեմքիս, գլուխը երերվում էր սաստիկ: 
Մարմինը վեր ու վեր էր ցնցվում և հանկարծ ցած ընկնում, քարանում: 
Ծանր լռության մեջ մի քանի րոպե այդպես մնալուց հետո ուզեց վեր կենալ, չկարողացավ մի անգամից, հետո երկու ձեռքով հենվեց սեղանին, ծանրացած մարմինը հազիվ վեր բարձրացրեց և պառավական երերուն քայլերով դուրս գնաց, առանց մի խոսք արտասանելու:

Այն գնալն էր, որ գնաց, էլ երբեք ոտք չդրեց մեր տունը: 
Երբ որդուս հանդիմանեցի իր վարմունքի համար, ասելով, որ ընկածին չեն ծեծում, նա երեսովս տվավ, թե ես հաշտվողական եմ, թե այդպիսիներին ոչ միայն պիտի ծեծել, այլև անխնա ոտի տակ տրորել, ճխլել միանգամայն, որ ընկած տեղից այլևս երբեք վեր չկենան:

— Այլապես, թե որ վեր կացան, հայրիկ, վա՛յ քեզ ու մեզ և նրանց, որոնք հազիվ են ազատվել նրանց ճիրաններից, — ավելացրեց նա:

Այս դեպքից հետո անցել է մի քանի ամիս: 
Այս մի քանի ամսվա ընթացքում շատ քիչ էր պատահում, որ նույնիսկ բակում հանդիպեի Դավիթ Ֆոմիչին: 
Հանդիպելիս էլ չտեսնելուն էր տալիս և անցնում գնում: 
Շատ թունդ էր խռովել:

Մի օր, երբ ճաշին տուն դարձա, կինս ասաց, թե մի քանի ժամ առաջ Դավիթ Ֆոմիչին հանկարծ կաթված էր խփել և հենց նոր նրան հիվանդանոց են տարել շտապ օգնության կառքով:

Պատճառն անշուշտ եղել էր այդ օրվա թերթերում տպված գործակալության մի հեռագիրը Մոսկվայից, որ ես կարդացել էի դեռևս այդ առավոտ: 
Հեռագիրը վերաբերում էր Պետքաղվարչության ձեռքն ընկած տեռորիստական-լրտեսական մի խմբի դատավարության: 
Այդ խմբի մարդիկ, որոնք զանազան ժամանակներում կեղծ անցագրերով անցած են եղել սահմանը, ուղարկված են եղել արտասահմանյան ռուս մոնարխիստական մի կազմակերպության կողմից՝ տեռորներ կատարելու և լրտեսելու համար: 
Դատվելուց հետո նրանք դատապարտվել էին սոցիալական պաշտպանության գերագույն միջոցի — գնդակահարության: 
Հեռագրի մեջ մեկ առ մեկ հիշված էին գնդակահարվածների անուն-ազգանունները և ով լինելը:

Դրանց թվումն էր և Դավիթ Ֆոմիչի նախկին յունկեր տղան:

Այդ հեռագիրը պարունակող լրագրի համարը գտել էին Դավիթ Ֆոմիչի ձեռքին կաթված ստացած միջոցին:

Ճաշին մեր խոսակցության առարկան այդ դեպքն էր:

— Տեսար, հայրիկ, ո՛ւմ էիր դու պաշտպանում, — նորից էրեսովս տվավ կոմերիտ տղաս:

Ես ծիծաղեցի: 
Չգիտեմ, ո՞րտեղից էր նրա գլխում ցցվել այդ մեխը, թե ես պաշտպանում էի Դավիթ Ֆոմիչին և նրա նմաններին իրենց իժի ծնունդներով:

Հետաքրքրությունից մի օր վեր կացա և գնացի հիվանդանոց՝ Դավիթ Ֆոմիչին տեսնելու:

Կաթվածը տարել էր նրա մարմնի ամբողջ կեսը, գլխի ձախ մասից բռնած մինչև ձախ ոտը: 
Դեմքն այնպես էր ծռմռվել, որ հազիվ ճանաչեցի: 
Աջ աչքը փոքրացել, կուչ էր եկել, իսկ ձախն այնքան էր մեծացել ու այլանդակվել, որ ակամա զարզանդ զգացի: 
Այդ աչքը դուրս էր պրծել կոպերից մի ահագին անփայլ սպիտակուցով, որը կարծես պինդ խաշած ձվի սպիտակուց լիներ, և բոլորովին չէր շարժվում: 
Բերնի կեսը վերև էր թռել, կեսն իջել և կողքից լորձունք էր ծորում: 
Խոսել չէր կարողանում, բառերը դուրս էին գալիս կիսատ և աղավաղված, այնպես որ հասկանալ չէր լինում: 
Երբ հարցրի, թե ի՞նչ է ուզում, հազիվ կարողացավ արտասանեի
— Մըը-մե... մըը-մե...
Եվ որպեսզի հասկացնի, թե ինչ է ուզում ասել, աջ աչքը փակեց և ձեռքը վերև բարձրացրեց: 
Գլխի ընկա, որ ուզում էր ասել՝ «մեռնել-մեռնել»: 
Կարճ լռությունից հետո թոթովեց,
— Վըը-ո... մըր-ե... տըը-տե... թըը-ա...
Երկար ժամանակ չէի հասկանում այս թոթվանքը, և նա ահագին ջանք թափելուց հետո զանազան նշաններով կարողացավ հասկացնել, թե ուզում է ասել, «որ մեռնեմ, տերտերով թաղեցեք»:

— Դավիթ Ֆոմիչ, — ասացի, — որքան գիտեմ, դուք ազատամիտ մարդ էիք, տերտեր-մերտեր չէիք ճանաչում, թեև երեցփոխ էիք, այդ ի՞նչպես է, որ տերտերով եք ուզում թաղվել, այն էլ հիմա, երբ տերտերով, ժամ-պատարագով էլ ոչ ոք չի թաղվում:

Նրա կուչ եկած աջ աչքը հանկարծ բացվեց, մեջը կատաղության նման մի բան ցոլաց և կաթվածահար լեզուն անսպասելի կերպով արագ-արագ վրա տվեց,
— Բըբո ջըգը, բըբը ջըգը… — Այս կցկտոր բառերն էլ հասկացրեց, ուզում էր ասել՝ «բոլշևիկների ջգրու, բոլշևիկների ջգրու»:

Ինչո՞ւ էր կարծում, թե տերտերով որ թաղվի, բոլշևիկներից հանած կլինի իր ջիգրը, այդ էլ իր գաղտնիքը մնաց:

Այդ առաջին այցելությունից հետո չտեսա Դավիթ Ֆոմիչին: 
Թե քանի օր ապրեց, ե՞րբ մեռավ, ի՞նչպես և ո՞րտեղ թաղվեց — ոչ ոք չիմացավ:

Միայն մի օր ինչ-որ ժառանգներ հայտնվեցին, — երևի այն աղքատ ազգականները, որոնց Դավիթ Ֆոմիչը չէր կարողացել կամ, ավելի շուտ, չէր կամեցել բաժան-բաժան անել իր բնակարանը կահավորանքը, — եկան բաց անել տվին նրա սենյակի կնքած դուռը և ունեցած-չունեցածը տարան: 
Այդ ունեցած-չունեցածի մեջ էր և մի ահագին սնդուկ, մեջը արտասահմանից բերած ամենաընտիր կոստյումներ, որոնցից մի քանիսը դեռ ամենևին չէր էլ հագել:

Ո՜րքան ճիշտ է, չգիտեմ, միայն ասում էին և պնդում, թե այդ միևնույն սնդուկի մի առանձին ծածուկ անկյունում գտնվել էին կլորիկ ոսկիներ — տասնոցներ:

Ենթադրվում է, որ այդ «Մի հայ — մի ոսկի» ֆոնդի «ավելցուկը» պիտի լի՞ներ, որ Դավիթ Ֆոմիչը պահել էր «սև օրվա» համար:

Այսպես ապրեց և այսպես մեռավ մեկը հին աշխարհի այն վերջին մոհիկաններից, որոնք, նոր կյանքի ասպարեզից դուրս նետված, ամեն օր միևնույն ժամերին հավաքվում էին հասարակաց այգու խուլ անկյունում՝ խոսելու անցած-գնացած օրերի և գուշակություններ անելու եկած ու գալիք օրերի մասին:

1930
ՎԻՊԱԿՆԵՐ
ՃՇՄԱՐԻՏ ԲԱՐԵԿԱՄԸ
Հայոց կյանքից
l
Սենյակն, ուր պիտի տանեմ ձեզ, ընթերցո՜ղ, բավականին ընդարձակ է և զարդարված եվրոպական ընտիր ճաշակով: 
Ավելորդ է նկարագրել ձեզ մի առ մի այդ սենյակի զարդարանքները և կահավորումը. դուք առանց այդ էլ, չկարծեմ, թե տեսած չլինեք այդպիսի սենյակներ, որոնցից ներկա ժամանակս շատ են գտնվում և՜ Թիֆլիսի գլխավոր փողոցների վերականգնած հոյակապ տներում և որոնց փայլը շլացնում է ամեն մի չքավորի աչքերը: 
Շատ կարելի է, որ դուք հենց այդպիսի սենյակներից մեկումն եք կարդում այս տողերը:

Առավոտ էր, ժամի տասը:

Սենյակի լուսամուտները բոլորովին բաց էին, և մայիսյան արևի կենսատու ճառագայթները, ներս թափանցելով սենյակը, նրա գեղեցիկ ներկած հատակի վրա նկարում էին լուսամուտների վայր թողած ասեղնագործ վարագույրների ծաղիկների ստվերները: 
Լուսամուտների առջև, ներքևը, բակի՝ մեջ գտնված կանաչազարդ պարտեզը յուր հազարավոր նորաբաց ծաղիկներով ու վարդերով, որոնք իրենց բազմագունով մի հրաշալի տեսարան էին ներկայացնում և որոնք լցրել էին օդը մի տեսակ թարմ ու անուշ բուրմունքով — ծիծաղում, խնդում էր արևի ոսկեզօծ ճառագայթների տակ: 
Իսկ թռչունների գեղգեղանաց ուրախ ճռվողյունը ցույց էր տալիս, թե մինչև որ աստիճան սիրելի են նրանց մայիսյան այդպիսի օրերն և ազատ բնությունը:

Լուսամուտներից մեկի առջև, փափուկ բազկաթոռի մեջ նստած էր մի մանկահասակ կին: 
Նա կլիներ մոտ քսանևհինգ տարեկան, դեմքի ամենաճիշտ և գրավիչ գծագրությամբ, մի փոքր նիհար ու գունատ: 
Նրա ընտանեկան սպիտակ հանդերձն ու սև մազերը, որոնք գեղեցիկ սանրած և կարմիր ժապավենով թույլ կապված՝ ընկած էին նրա մեջքի վերա, ավելի գեղեցկություն էին տալիս նրա գունատ դեմքին: 
Բավական էր մի անգամ նայել այդ գեղեցկուհու վերա և իսկույն կասեիք, ահա մի գեղեցիկ, համեստ ու բարեսիրտ կին: 
Նա, գլուխը ձեռքի վերա կռթնած, տխուր նայում էր դեպի դուրս՝ ծառերի վերա ոստոստող թռչուններին և կարծես, նրա բոլոր ուշադրությունը լարված էր դեպի այդ անհոգ ու անվիշտ արարածների ուրախ ճռվողյունը: 
Եթե նրա կուրծքը նկատելի կերպով բարձրանում ու ցածրանում չլիներ, նայողը կասեր, որ սա հեթանոսական աստվածուհու մի հրաշալի անդրի է:

Բավական ժամանակ անցավ, և սակայն նա տակավին յուր տեղում անշարժ նստած էր: 
Մի անգամ միայն նրա կրծքից մի հառաչանք դուրս թռավ, այն հառաչանքներից մեկը, որ դուրս է գալիս ակամայից այն անբախտների սրտի խորքերից, որոնք կռվում են անդադար մի անընկճելի, սիրտը կեղեքող զգացմունքի դեմ: 
Բայց այն ի՞նչ անընկճելի, սիրտը կեղեքող զգացմունք էր, որ մաշում էր նրա սիրտը, ի՞նչ հոգս, ի՞նչ վիշտ պիտի ունենար այդ մանկահասակ կինը, որին բնության ճարտարագործ ձեռքը վարձատրել էր այնպիսի առանձնահատկություններով, որոնցով կարելի էր միշտ ուրախ ու երջանիկ ապրել, միշտ ծիծաղել ու խնդալ... 
Արդյոք յուր աչքերի առջև այժմ ճախրող թռչունների անհոգ կյանքը հիշեցնո՞ւմ էր նրան յուր վաղուց արդեն վատնած նույնպես անհոգ կյանքի շրջանը– մանկությունը, թե նրա սիրտը մաշում էր այն անթիվ վշտերից մեկը, որոնցով վարակված է հասակավորներին շրջապատող մթնոլորտը: 
— Դժվար էր գուշակել:

Հանկարծ դուռը բացվեցավ, և ներս մտավ մի միջահասակ մարդ: 
Նրա չեչոտ դեմքը միշտ ժպտում էր, որ և նրա ներքին բարեսրտության ու միամտության բացարձակ արտահայտիչն էր: 
Ինչպես երևում էր, նա ավելի ուշադրություն էր դարձնում յուր բոլորովին սև մազերի վերա, որոնք այդ րոպեին խնամքով սանրված ու բաժանված էին գլխի ձախ կողմի վերա, քան շորերի, որոնք ոտից գլուխ, կարծես, բան ուզովի լինեին: 
Չնայելով որ նրա մեծ, հսկայական քիթը թամբած էր ակնոցներով, բայց նա գրեթե միշտ նրանց վերևից էր նայում, այդ հանգամանքը ստիպում էր նրան անդադար խոնարհեցնելու ու բարձրացնելու յուր գլուխը: 
Նրա համազգեստը և ուսադիրները ցույց էին տալիս, որ նա արքունական ծառայության մեջ էր: 
Դժվար էր մինչև անգամ մոտավորապես որոշել, թե նա քանի տարեկան էր, որովհետև առաջին հայացքից նա ծեր էր երևում, բայց երբ մի փոքր երկար էիր նայում, նա հետզհետե երիտասարդանում էր:

Մանկահասակ կինն այն աստիճան անձնատուր էր եղել յուր մտածությանը, որ ամենևին չլքեց նրա մտնելը: 
Պ. Գարասիմ Զաքարյանը (այդպես էր ներս մտած մարդու անունը) մոտեցավ նրան, կանգնեց նրա մոտ և, ձեռքերը դարսելով հետևը, սկսեց ժպտալով նայել նրան, որը դարձյալ նրան չէր տեսնում:

— Լի՞զա, — վերջապես նույն ժպիտը երեսին և մի տեսակ զարմացական ու հարցական եղանակով արտասանեց նա և այս անգամ գլուխը բոլորովին առաջ բերելով, որպեսզի լավ նայի կնոջը ակնոցների վերևից:

— Ախ, այդ դո՞ւք եք... — գրեթե ճչաց ուրախությամբ մանկահասակ կինն և մի ակնթարթում նրա դեմքը պայծառացավ, նա իսկույն վեր թռավ տեղից, բայց յուր առաջ տեսնելով Գարասիմին, նա դեռ ապշեց, հետո այլայլվեց, շառագունվեցավ և դարձյալ նստեց յուր տեղը: 
Նրա դեմքը նորից առաջվա արտահայտությունն ստացավ, և նա ավելացրեց թույլ ձայնով.
— Այդ դո՞ւ ես, Գարասիմ...
— Բացի ինձանից ուրիշ ո՞վ կարող է լինել, հոգիս, — ասաց Գ. Զաքարյանը առանց մի որևէ կասկած տանելու կնոջ (մանկահասակ կինը նրա ամուսինն էր) անսովոր այլայլմունքի վերա: 
— Հապա դու ո՞ւմն էիր կարծում:

— Ե՞ս... ես ո՞ւմը պիտի կարծեի... 
Ես ընկղմված էի մտածության մեջ:

— Մի՞թե կարելի է մայիսյան մի այսպիսի սքանչելի օրին նստել և մտածությանը անձնատուր լինել, անմիտ, — ասաց Գ. Զաքարյանը կես հանդիմանական և կես կատակի եղանակով և կամաց մատով խփելով կնոջ այտին, որին այդ բավականին զզվելի թվաց: 
— Այսպիսի սքանչելի օրերին կամ գնում են զբոսանքի, կամ ուղղակի նստում են դաշնամուրի առաջ և երգում ու նվագում են:

Մանկահասակ կինն, ըստ երևույթին, չէր լսում նրան, նա միայն նայում էր դեպի դուրս:

— Բայց Լի՜զա, ինչո՞ւ դու այդպես տխուր ես, — հարցրեց հանկարծ լրջորեն Գարասիմը:

— Ի՞նչ ես կամենում, Գարասիմ, — հարցրեց յուր կողմից մանկահասակ կինն, առանց նրան նայելու:

— Ասում եմ ինչո՞ւ դու այդպես տխուր ես այսօր:

— Ե՞ս... 
Գլուխս ցավում է:

— Գլուխդ ցավո՞ւմ է... բայց այս առաջին օրը չէ, դու այս վերջին շաբաթս գրեթե միշտ այդպե՛ս տխուր ես և մի ինչ-որ բանի մասին խիստ ես մտածում, — ասաց Գարասիմը անհանգստությամբ և բոլորովին կռանալով դեպի նա: 
— Հոգի՞ս չլինի թե դու մի ուրիշ ցավ ունիս, որ աշխատում ես ինձնից ծածկել, հըա՞, — ավելացրեց նա բռնելով կնոջ ձեռքերը:

— Ոչ, ոչ, իմ ընկեր, ասացի, որ միայն գլուխս է ցավում, — ասաց մանկահասակ կինը ձեռքերը ետ քաշելով: 
— Բ՞այց մի՞թե արժե այդպիսի հիմար բաների մասին այդպես անհանգստանալ, Գարասիմ, — ավելացրեց նա աշխատելով, որ ժպտա: 
— Իսկույն կանցնի ցավը:

— Ա՛խ, հոգի՛ս. դու չգիտես, թե որպես կտրատվում է իմ սիրտս, երբ քեզ այդպես տխուր եմ տեսնում... 
Աղաչում եմ, Լի՜զա, սիրելիս, շատ մի մտածիր... կամ ի՞նչ ունիս այդպես խոր մտածելու, ես զարմանում եմ... 
Խաղա՜ Տիգրանիկի հետ, եթե չես կամենում դուրս գնալ զբոսնելու: 
Ես այժմ գնում եմ ծառայության և այսօր շուտով կվերադառնամ: 
Ցտեսություն, հոգիս, ուրախ կաց:

Եվ Գ. Զաքարյանը մի համբույր դրոշմելով կնոջ ճակատին, գնաց դեպի դուռը, բայց դեռ դռանը չմոտեցած՝ նա նորից վերադարձավ և ավելացրեց.
— Հա՛, Լիզա, դու այսօր մենակ չես մնալու, ես այժմ՝ փողոցից տուն դառնալիս պատահեցա պ. Սուրեն Արևելյանին (վերջին խոսքերը լսելուն պես մանկահասակ կինը դեմքն իսկույն դեպի նա դարձրեց), նա ուր որ շտապում էր, այդ պատճառով ես ժամանակ չունեցա նրանից իմանալու, թե ինչու այս ամբողջ մի շաբաթը նա մեզ չէր այցելում: 
Նա միայն ասաց, որ այսօր ժամի տասնևմեկին մեզ մոտ կլինի:

— Իրա՞վ, — հարցրեց մանկահասակ կինը շուտ և մի տեսակ ուրախ ձայնով ու հանգիստ շարժումով, որոնք սակայն աննկատելի մնացին Գ. Զաքարյանից:

— Այո: 
Այսօր նա մեզ մոտ կճաշե:

Մանկահասակ կնոջ դեմքը պայծառացավ, բայց, որպեսզի ամուսինը չնկատի այդ հանկարծակի փոփոխությունը, նա դեմքը դարձրեց դեպի՝ դուրս:

— Հուսով եմ, որ դու նրան լավ կընդունես, Լիզա, — ավելացրեց Գ. Զաքարյանը, պատրաստվելով գնալու:

— Ես այժմ գնամ: 
Մինչև իմ գալս կխոսեք, թուղթ կխաղաք, կամ դաշնամուրը կածես, կերգես և գլխիդ ցավն էլ կմոռանաս: 
Ուղիղ ժամի մեկին ես կվերադառնամ: 
Ցտեսություն, հոգիս, ուրախ կաց:

Եվ Գ. Զաքարյանը դուրս գնաց:

Հենց դուռը փակվեցավ նրա հետևից, մանկահասակ կինն իսկույն գժվածի նման վեր թռավ տեղից և, ձեռքերը տարածելով դեպի՝ վեր բացականչեց շնչասպառ ձայնով.
— Օ՛, ես այսօր կտեսնեմ նրան... կտեսնեմ նրան... 
Այն անսահման ուրախության արտահայտությունը, որ այդ րոպեին փայլում էր նրա գեղեցիկ դեմքի վերա, անշուշտ կզարմացներ մի փոքր առաջ նրան նայողին: 
Նրա մեծ աչքերի մեջ նկատվում էր մի ինչ-որ անհամբերության փայլ, մի փոքր առաջ նրա գունատ դեմքն այժմ շառագունվել էր, իսկ կուրծքը սաստիկ բաբախումից, կարծես, ուզում էր պատռվել:




 --------------------------------------- 


Նույն րոպեին նախասենյակում երեխայի վազելու ոտի ձայն լսվեցավ և, դուռը բացվելով, մոտ չորս տարեկան մի կարմրաթշիկ երեխա շնչասպառ ներս վազեց սենյակը:

— Մայրի՛կ, մայրի՛կ, — կանչեց նա յուր մանկական ծվող ձայնով և փաթաթվեցավ մոր ծնկներովը:

— Տիգրանիկս… — կանչեց յուր կողմից մայրն և, երկու ձեռքով բռնելով երեխայի գլուխը, սկսեց անհամար ջերմ համբույրներ թափել նրա վառվող լիք թշերին: 
— Ո՞րտեղ էիր դու վազվզում, որ այդպես կարմրել ես:

— Ես մեր պարտեզումն էի, մայրիկ, ես ուզում էի թիթեռնիկներ բռնել, բայց չէի կարողանում... 
Այնքան վազեցի, այնքան վազեցի նրանց հետևից, մայրիկ, որ հոգնեցա... նրանք չար են, մայրիկ, շատ չար. նրանք չեն ուզում, որ ես բռնեմ և խաղամ նրանց հետ. նրանք կարծում են, երևի, որ ես նրանց կսպանեմ, չէ , մայրիկ:

— Իհարկե, նրանք ի՞նչ են հասկանում, որ դու ուրիշների նման չար չես:

— Ա՜խ, մայրիկ, եթե նրանք այդ հասկանային... ես շատ, շատ եմ ցանկանում նրանց հետ խաղալ... 
Մայրի՜կ դու կբռնե՞ս ինձ համար թիթեռնիկ:

— Այո՛, Տիգրանիկս, այո ...
— Ա՛խ, որքան բարի ես, մայրիկ, ո՛րքան ես քեզ սիրում եմ, — կանչեց ուրախությամբ երեխան և ավելի պինդ փաթաթվեցավ մոր ծնկներովը: 
— Ես հայրիկին էլ շատ եմ սիրում, նա էլ կբռնի ինձ համար թիթեռնիկ... բայց, մայրիկ: 
Գիտե՞ս ինչու համար ես վազեցի այժմ քեզ մոտ, — հանկարծ երեխային վայել լուրջ կերպարանք ստանալով և մի փոքր հեռանալով ավելացրեց նա:

— Ինչո՞ւ համար, — հարցրեց ժպտալով մայրը:

— Հայրիկն այժմ գնալիս ինձ ասաց, որ դու տխուր ես, և որ ես գամ քեզ ուրախացնելու, — ասաց երեխան ուղղակի նայելով մոր աչքերին, կարծես թե, կամենալով ստուգել հոր ասածը: 
— Բայց դու տխուր չես, դու ժպտում ես...
— Ոչ, իմ Տիգրանիկս, ո՛չ, ես, այժմ այլևս տխուր չեմ, որովհետև... — հանկարծ նա լռեց և նայեց ուղղակի մանկան աչքերին, կարծես այն բառերը, որ պիտի արտասաներ նա, այրեցին նրա շրթունքները և, շուռ գալով երեխայից, նա դեմքը ծածկեց ձեռքով:

Երեխան զարմացավ այդ հանկարծակի փոփոխության վերա և, վազելով մոր առաջ, կանչեց նա վախեցած
— Մա՛յրիկ, մա՛յրի՛կ...
Երեխային պատասխան եղան միա՜յն խուլ հեկեկանքները, որ դուրս թռան մոր կրծքից...
II
Մեր նկարագրած անցքից մի ամիս առաջ, կյուրակի՝ կեսօրի ժամանակ, Ալեքսանդրյան այգում նվագում էր զինվորական երաժշտական խումբը: 
Օրը սքանչելի էր, բառիս բուն նշանակությամբ: 
Գարնանային մանուկ արևը սփռում էր յուր ոսկեզօծ ճառագայթները նոր կանաչած ծառերի փայլուն տերևների վերա, որոնց մեջ ճախրող անհոգ թռչունների անվերջ ճռվողյունը տոնում էր գարնան գալուստը: 
Օդի մեջ մի տեսակ ախորժալի թարմություն էր տիրում, և այգիի ճեմելիքները, մանավանդ «արիստոկրատիկականը», լի էին բազմությամբ: 
Թիֆլիսի ինտելիգենցիայից սկսած մինչև վերջին կինտոն այնտեղ էր:

Այգիի ավելի սակավամարդ ճեմելիքներից մեկում կուռ կռի տված զբոսնում էին հանդարտ մի մարդ ու կին, ինչպես երևում էր ամուսիններ: 
Նրանց առջևից գնում էր մոտ չորս տարեկան մի կարմրաթշիկ և շատ սիրուն հագնված երեխա, որի վերա զբոսնողներից շատերը նայում էին հրճվանքով: 
Նա շուտ-շուտ զանազան անմեղ հարցերով դառնում էր դեպի ծնողները, որոնք ժպտալով բավականություն էին տալիս նրա մանկական հետաքրքրությանը:

Դրանք մեզ ծանոթ Գ. Զաքարյանը, նրա կին Եղիսաբեթը, կամ, ինչպես նա սիրում էր կանչել, Լիզան և նրանց որդի Տիգրանիկն էին:

Այդ միջոցին նրանց դիմացից գալիս էր մի ցիլինդրավոր մարդ, որը դարձրեց յուր վերա Գ. Զաքարյանի առանձին ուշադրությունը: 
Ցիլինդրավոր մարդը, բոլորովին ուշադրություն չդարձնելով նրանց վերա, անցավ նրանց մոտից, տանելով յուր հետ Գ. Զաքարյանի զարմանքից չռած աչքերը:

— Ի՞նչ ես այդպես խոր նայում այդ մարդուն, — հարցրեց նրա կինը:

Բայց փոխանակ կնոջը պատասխանելու, նա կանգնեց և գոռաց ցիլինդրավոր մարդու հետևից.
— Պ. Սուրեն... 
Արևելյան... — ցիլինդրավոր մարդը կանգնեց և ետ նայեց: 
Մինչդեռ նա հետաքրքրությամբ նայում էր Գ. Զաքարյանին, սա թողեց կնոջն և մոտենալով նրան հարցրեց յուր մշտական ժպիտով:

— Ինձ չե՞ս ճանաչում, Սուրեն…
Ցիլինդրավոր մարդն ավելի խոր նայեց:

— Ներեցեք, ես ձեզ չեմ կարողանում հիշել, — ասաց նա մի տեսակ լուրջ ձայնով:

— Է՞, Սուրեն, այդպես շուտ չեն մոռանում վաղեմի ընկերոջն և բարեկամին, — ասաց Գ. Զաքարյանը նախատական եղանակով. բայց տեսնելով, որ ցիլինդրավոր մարդը դարձյալ զարմացմամբ և խոր նայում է իրեն, ավելացրեց շտապով: 
— Ես Գարասիմն եմ, եղբայր:

— Ա՛, Գարասիմ…	իսկապես որ այդ դու ես, — ասաց Սուրեն Արևելյանը (մենք այսուհետև ցիլինդրավոր մարդուն այդպես կանվանենք) ավելի սառ եղանակով, քան այդ բառերը պիտի արտասանվեին, և մեկնեց դեպի նա յուր ձեռքը:

— Ներիր, որ ես քեզ չկարողացա ճանաչել:

— Մի՞ թե ես այնքան փոխվել եմ, — կանչեց Գ. Զաքարյանը ուրախ քրքջալով և ամուր սեղմելով նրա ձեռքը:

— Բայց այս ո՞ւր ես դու այսքան ժամանակ, ի՞նչ ես անում, ո՞րտեղ ես թափառում, քանի ժամանակ է ինչ մենք չենք տեսել միմյանց...
— Ես ճանապարհորդում էի, — պատասխան եղավ նրա անվերջ հարցերին:

— Ա՜, հասկանում եմ, հասկանում եմ... — խոսքը ձգեց Գ. Զաքարյանը գլուխը թափ տալով: 
— Այո՛, դու իրագործում ես պատանեկան ցնորքներդ... հասկանում եմ... 
Հիշո՞ւմ ես, որ դու քո ուսանող ժամանակը միշտ ասում էիր ինձ. «Գարասիմ, ես որ հասակս առնեմ, անպատճառ պիտի ճանապարհորդեմ, և, եթե հնար լինի, — ավելացնում էիր դու, — ես իմ ողջ կյանքը ճանապարհորդությանը կնվիրեմ»: 
Հիշո՞ւմ ես:

— Այո: 
Եվ ես, տեսնում ես, սուտ չէի ասում:

— Ես վաղուց եմ ճանաչում քո հաստատ բնավորությունը, — գիմնազիոնում եղած ժամանակից ի վեր... 
Բայց դեռ մի ե՛կ քեզ ծանոթացնեմ կնոջս և որդուս հետ... 
Չէ՞ որ ես արդեն ամուսին և հայր եմ, և երջանիկ ավելի, քան դու այդ կարող ես կարծել:

Եվ Գ. Զաքարյանը բռնելով Արևելյանի թևից, գրեթե քարշ տվեց նրան դեպի կինն ու որդին, որոնք մինչ այդ ժամանակ հետաքրքրությամբ նայում էին իրենց բոլորովին անծանոթ պարոնին:

— Լի՛զա, — դարձավ Գ. Զաքարյանը կնոջը, — ներկայացնում եմ քեզ իմ վաղեմի ամենալավ և ամենասիրելի ընկերոջս ու բարեկամիս. — Սուրեն Արևելյան:

— Պատիվ ունիմ, տիկին, — ասաց Սուրեն Արևելյանը պատվաբար գլուխ տալով Եղիսաբեթին:

— Շատ ուրախ եմ ծանոթանալու ամուսնուս բարեկամի՝ հետ, — ասաց յուր կողմից Եղիսաբեթը, նույնպես գլուխ տալով նրան:

— Այս էլ որդիս, Տիգրանիկը, — ներկայացրեց Գ. Զաքարյանը:

Սուրեն Արևելյանն այս անգամ ժպտալով սեղմեց Տիգրանիկի ձեռքը:

— Գեղեցիկ որդի ունեք, — ասաց նա:

— Ուսանո՞ւմ է արդյոք:

— Օ , ինչպես չէ, — կանչեց Գ. Զաքարյանը, — բավական վարժ կարդում է թե հայերեն և թե ռուսերեն:

— Այդ լավ է. — բայց խելո՞ք է:

— Այդ հարցին թող ինքը պատասխանի:

— Իհարկե, խելոք եմ, պարոն, — ասաց Տիգրանիկը, նայելով Սուրեն Արևելյանին: 
— Ես ոչ մի ժամանակ չարություն չեմ արել, կամենում եք մայրիկից հարցրեք: 
Գուցե շատ փոքրիկ ժամանակս ես չարություն եմ արել, — ավելացրեց նա, — բայց այժմ ոչ, որովհետև ես այժմ մեծ եմ և հասկանում եմ, որ չարություն անելը վատ է. մայրիկս այդ բացատրել է:

Հայր և մայր ուրախ ծիծաղեցան, իսկ Սուրեն Արևելյանը միայն նշանավոր կերպով ժպտաց և ասաց,
— Ապրեք, ես տեսնում եմ, որ դուք խելոք եք և լսել եք ձեր մայրիկի բացատրությունը. այդպես պետք է լինել միշտ:

— Հը՛, ինչպե՞ս է, — ինքնագոհ եղանակով կանչեց Գ. Զաքարյանը, անթարթ նայելով Սուրեն Արևելյանին:

— Այո՛, երեխան բավականին սրամիտ է, — պատասխանեց վերջինս:

— Եվ ո՞վ գիտե, դու մինչև այժմս ամուրի ես:

— Այո:

— Իզուր, իզուր, — ասաց Գ. Զաքարյանը փորձված մարդու նման: 
— Եթե միայն դու գիտենաս, թե որքա՞ն քաղցր է սիրող կին և զավակ ունենալը, դու այդպես անտարբեր չես գտնվի դեպի ամուսնությունը, հավատացիր:

— Ամեն մեկն յուր համոզմունքն ունի, — պատասխանեց լրջորեն Սուրեն Արևելյանը:

— Ինչ և իցի... 
Գնանք, Սուրեն, այսօր դու մեր տանը պիտի ճաշես:

— Ես շնորհակալ եմ, Գարասիմ...
— Երկար խոսել հարկավոր չէ, անպատճառ հո չպիտի խնդրեմ... 
Վերջապես, եղբայր, ամբողջ տասը տարի չենք տեսնվել, մի՞թե դու չես կամենում, որ այս մի օրը, երբ հազիվ գտել ենք միմյանց, միասին անցնենք... 
Գնանք, գնանք: 
Կինս էլ բավական ուրախ կլինի քո ներկայության համար:

— Այո, պարոն Սուրեն Արևելյան, ես շատ ուրախ կլինեի, եթե դուք այսօր բարեհաճեիք պատիվ բերելու մեր տուն: 
Ես խնդրում եմ, — ասաց Եղիսաբեթը:

— Երբ դուք այդ ցանկանում եք, տիկին, այդ մեծ պատիվ է ինձ համար, — ասաց յուր կողմից Սուրեն Արևելյանը լուրջ ձայնով: 
— Մի քանի ժամ ձեր ընկերության մեջ անցկացնել ինձ համար քաղցր կլինի:

— Այդպես, էլի, հե՛ր օրհնած, — կանչեց ուրախ Գ. Զաքարյանը: 
— Ես քեզ այլևս չեմ թողնի ճանապարհորդելու, դու մեզ մոտ կմնաս այսուհետև... դե՜հ, հառաջ:

Եվ նրանք խոսելով ուղևորվեցան դեպի տուն:

Սակայն նախ ծանոթանանք Սուրեն Արևելյանի հետ:

Իսկապես ո՞վ էր Սուրեն Արևելյանը, ի՞նչ պաշտոնի տեր և ո՞րտեղացի էր — այդ և դրա նման հարցերին ինքը Գ. Զաքարյանն էլ, որ իրեն համարում էր նրա դասակից և ամենասիրելի ընկեր ու բարեկամ, հազիվ թե կարողանար մի որոշ պատասխան տալ: 
Այսքանս միայն նա կարող էր ասել և երդվել, որ նրա պես ազնիվ, համբերող, անձնվեր և մինչև վերին աստիճանի համառության հասցրած հաստատ
բնավորության տեր ընկեր դեռ նա յուր ողջ կյանքում տեսած կամ լսած չէր: 
Նա այս ևս գիտեր, որ Սուրին Արևելյանը յուր ծնողների միակ և սիրելի զավակն էր, որ դեռ ուսանող ժամանակը նա զրկվեց նրանցից, որոնց ահագին ժառանգությունը միայն նրան մնաց, որ ուսումն ավարտելուն պես մի օր հանկարծ նա բոլորովին չքացավ և ոչ ոք չիմացավ, թե ուր կարող էր նա գնալ, և որ շատերն յուր ընկերներից, ի թիվս որոնց և ինքը, պնդում էին, որ նա անպատճառ գնացել է ճանապարհորդվելու, որովհետև նրանց հայտնի էր, որ նրա միակ սերը ճանապարհորդությունն էր:

Այդ օրից անցել էր ուղիղ տասը տարի: 
Նրա բոլոր ընկեր ու ծանոթները նրան վաղուց արդեն մոռացության էին տվել, կարծելով, որ նա այլևս կենդանի չէ: 
— Բայց Գ. Զաքարյանը դարձյալ տեսնում է նրան Թիֆլիսում և ճանաչում է յուր նախկին դասակցին:

Պարոն Սուրեն Արևելյանը մոտ երեսունհինգ տարեկան մի բարձրահասակ մարդ էր, երկար ու շեկ մորուքով, որ հարթ ու գեղեցիկ սանրված շատ սազում էր նրա գրեթե կնային և մի փոքր գունատ դեմքին: 
Բեղերի ոչ այնքան երկար մազերը հազիվ ծածկում էին նրա կարմիր վարդագույն շրթունքները, աչքերը մեծ ու խոհուն, քիթը նման ավելի գերմանականին, քան հայկականին, իսկ լայն ճակատը, որի վերա մի կնճիռ անգամ չէր երևում, ցույց էր տալիս նրա խելացիությունն ու հաստատ բնավորությունը: 
Նրա շորերը ոտից գլուխ, կարծես, կոկած լինեին նրա մարմնի կանոնավոր կազմվածքի վերա, աչքերին ակնոցներ, ձեռներին դեղին ձեռնոցներ և սևագույն ձեռնափայտ: 
Նա ման էր գալիս առանց օրորվելու, հաստատ և չափավոր քայլերով ու լայն կուրծքը միշտ դուրս ձգած: 
Նա խոսում էր քիչ և ընդհատելով, հարցեր շատ քիչ էր առաջարկում, իսկ իրեն առաջարկած հարցերին պատասխանելու ժամանակ նա խիստ հետևում էր լակոնական ոճին, բառերն արտասանում էր որոշ և շեշտելով, ձայնը պարզ էր և շատ գրավիչ: 
Սակայն, պատահում էր ժամանակ, երբ նա տաքանում էր, բայց «տաքանալ» ասելով, դուք մի հասկանաք, թե նա կարմրում էր մինչև ականջներն, ինչպես այդ հատուկ է շատերին — ոչ, այլ, նրա տաքանալը կայանում էր միայն նրանում, որ յուր սովորությունից դուրս գալով նա սկսում էր շատ խոսել, պահպանելով յուր մշտական լրջությունն ու սառնասրտությունը: 
Եվ այդ այն ժամանակ էր միայն պատահում, երբ անշուշտ հարկավոր էր լինում մի որևիցե կարևոր և դժվար խնդիր լուծելու: 
Խոսելիս նա շատ քիչ էր նայում յուր խոսակցի դեմքին, այլ աչքերը կենտրոնացնում էր մի կետի վրա կամ շրջում էր այս ու այն կողմը: 
Շատ քիչ դեպքերում էր նա ժպտում, իսկ ծիծաղել՝ հազարից մի անգամ, և այդպիսի դեպքում մի՛այն նա երևացնում էր յուր երկու կարգ սպիտակ ու փայլուն ատամները: 
Առհասարակ նրա բոլոր արտաքին տեսքը նայողի վերա մի տեսակ անբացատրելի ազդեցություն էր անում: 
Շատ կանայք, մանավանդ նրանք, որոնք հասկանում են, թե ինչ է «տղամարդի գեղեցկություն», նրան հանդիպելիս, անկարելի էր, որ նրա վերա միայն մի հայացք ձգելով բավականանային:

Եվ այժմ, երբ նա, նստած Գ. Զաքարյանի շքեղ հյուրասենյակում, լսում է վերջինիս միամիտ երկարաբանությունները, Եղիսաբեթը, որ նստած է նրա դիմացը, նայում է այդ օտարոտի մարդուն և, զարմանալի է, որքան նա շատ է նայում նրան, այնքան ավելի է կամենում նայել, կարծես նրա աչքերը բևեռած լինեին այդ մարդու ազնիվ և լուրջ դեմքի վերա մի անհայտ զորությունից, որին հաղթելու նա յուր մեջ այնքան ուժ չէր զգում: 
Նրա դեմքի վերա այդ րոպեին կարելի էր նկատել մի տեսակ հոգեզմայլություն դեպի այդ մարդը, որից և պարզ երևում էր, որ եթե ամբողջ ժամերով նա այդպես նստած միշտ նայեր նրան, երբեք չէր հոգնի: 
Առհասարակ նրա բոլոր արտաքին տեսքը, որը մասամբ արտահայտությունն էր նրա հոգեկան դրության, ցույց էր տալիս, որ նա մի տեսակ հարգանք է զգում դեպի այդ մարդը, բայց ո՜չ, այդ մարդու հետ նա նոր էր ծանոթացել, յուր ողջ կյանքի մեջ նա այդ մարդուն առաջին անգամն էր տեսնում և խոսում նրա հետ, ուրեմն ինչպես կարող էր նա նրան հարգել և ինչո՞ւ, այդ զգացմունքը հարգանք չէր, այլ դրա նման մի բան և դրանից ավելի բարձր, ավելի ազնիվ, ավելի քնքուշ ու քաղցր, բայց իսկապես ի՞նչ — այդ յուր համար ևս անբացատրելի էր...
Երկար ժամանակ նրանք նստած խոսում էին: 
Սուրեն Արևելյանը պատմում էր յուր ճանապարհորդությունից: 
Նրա պատմությունից երևաց, որ նա ճանապարհորդել է գրեթե ամբողջ Եվրոպան և այժմ մտադիր է ճանապարհորդելու Ասիայում:

— Ինչպես երևում է, դուք շատ եք սիրում ճանապարհորդություն, պարոն Սուրեն Արևելյան, — հարցրեց Եղիսաբեթը:

— Իմ միակ սերս դա է, տիկին, — պատասխանեց Սուրեն Արևելյանը րոպեապես միայն աչքերը դեպի նա դարձնելով:

— Կամ, գուցե, դուք մի որևիցե վիշտ ունիք, որին բուժելու համար ճանապարհորդությանն եք դիմել:

— Ես ունեի այդ վիշտը, տիկին, — ծնողներիս մահը, բայց դա վաղուց արդեն բուժվել է:

— Ոչ այս և ոչ այն, ինչպես ես տեսնում եմ, դու մի նպատակ ունիս, Սուրեն, — մեջ մտավ մշտական ժպիտով Գ. Զաքարյանը:

— Գուցե, — պատասխանեց լրջորեն Սուրեն Արևելյանը:

— Ախար իզուր չէիր կլանում այնպես ագահությամբ ճանապարհորդության վերաբերյալ գրքերը, մանավանդ Ժյուլ Վեռնի ճանապարհորդական սարսափելի արկածներով լի վեպերը: 
Հասկանում եմ, հասկանում եմ...
Ներս բերին սուրճը, որից հետո գնալով սեղանատունը, որտեղ արդեն պատրաստ էր ճաշի սեղանը, նրանք նստեցին ճաշի: 
Եղիսաբեթը նստած էր ուղիղ Սուրեն Արևելյանի դիմացն և շուտ-շուտ հյուրասիրում էր նրան զանազան համեղ խորտիկներով: 
Բոլոր ժամանակ նրա գեղեցիկ դեմքից չէր հեռանում քաղցր ժպիտը, և զանազան հարցեր էր առաջարկում Սուրեն Արևելյանին, բայց ոչ այնքան հետաքրքրությունից, որքան նրա գրավիչ ձայնը լսելու: 
Ամենից շատ խոսում էր Գ. Զաքարյանը, ծիծաղում, կատակներ էր անում, բայց միայն Սուրեն Արևելյանն էր, որ լուրջ էր, և միակ բանը, որ շարժեց նրա ժպիտը, Տիգրանիկին առաջարկված հարցն էր, որին նա պատասխանեց մեծ սրամտությամբ:

Ճաշը վերջացավ, և ամենքը, տեղերից վեր կենալով, նորից գնացին հյուրասենյակը: 
Եղիսաբեթը ուրախությունից չգիտեր թե ինչ աներ, նա մոտեցավ Սուրեն Արևելյանին և հարցրեց.
— Դուք թուղթ խաղո՞ւմ եք, պարոն Սուրեն Արևելյան:

— Երբեմն:

— Կկամենա՞ք այժմ խաղալ:

— Մեծավ ուրախությամբ, տիկին:

— Ա՛յ թե լավ բան մտածեցիր, Լիզա, — կանչեց ուրախությամբ Գ. Զաքարյանը: 
— Ես հո այդ բոլորովին մոռացել էի: 
Ճաշից հետո առհասարակ մի բան խաղալը բժշկական տեսակետից լավ է հո... բրա՛վո, բրավո՜, Լիզա: 
— Գ. Զաքարյանը ծափ տվավ:

Եղիսաբեթը բացեց սեղանը և խաղաթուղթ պատրաստեց:

— Պարոններ, ի՞նչ եք կամենում, որ խաղանք, — հարցրեց նա:

— «Дурачки», — հանկարծ գոռաց Գ. Զաքարյանը և ուրախ կերպով սկսեց քրքջալ: 
— Ես բացի այդ ուրիշ խաղ չեմ իմանում, և այդ խաղն ես շատ եմ սիրում, թեպետև այդ խաղալիս «дурак»-ը — հիմարը ես եմ մնում միշտ... 
Եղիսաբեթն էլ սկսեց ուրախ կերպով ծիծաղել, իսկ Սուրեն Արևելյանը միայն ժպտաց: 
Նրանք շարվեցին սեղանի շուրջն և սկսեցին խաղալ: 
Գ. Զաքարյանը սուտ չէր ասում, նա շատ անընդունակ էր և այդ պատճառով ամեն անգամ «дурак»-ը նա էր մնում, որով և ստիպում էր Սուրեն Արևելյանին ժպտալ, իսկ Եղիսաբեթին՝ մի կուշտ ծիծաղել:

— Է՜հ, էլ չեմ կամենում այս խաղը, — վերջապես կանչեց Գ. Զաքարյանը իրեն նեղացած ձևացնելով յուր անհաջողությունից և խաղաթղթերը սեղանի վերա ցրվելով: 
— Այնքան «дурак»-ները որ գումարենք վերջն ես խելագար դուրս գամ... — Եվ նա վեր կացավ տեղից:

Եղիսաբեթը թուլացավ ծիծաղից, իսկ Սուրեն Արևելյանն ասաց ժպտալով.
— Բարեկամ, ինչու՞ ես այդպես շուտ տաքանում, չէ որ քո սիրած խաղն այդ է:

— Այո, այդ է, բայց... այժմ ես դրան ատեցի: 
Այժմ գիտե՞ս ինչ կա, Լիզա, — դարձավ Գ. Զաքարյանը յուր կնոջը, — դու կնստես դաշնամուրի առաջ և մեզ համար մի լավ, մի սքանչելի բան կնվագես ու կերգես: 
Հա , Սուրեն, — հանկարծ նա դարձավ դեպի Արևելյանը, — դու չգիտե՞ս, որ կինս երկար ժամանակ երաժշտությամբ էր պարապում, ես դրա համար առանձին ուսուցչուհի էի՝ վարձել և այժմ տեսնես թե որքան սքանչելի նա երգում ու նվագում է...
— Հա՛, հա՛, հա՛... — սկսեց ծիծաղել Եղիսաբեթը, որ հավաքում էր խաղաթղթի սեղանը: 
— Այդպես ինձ երկինքը մի բարձրացնիր, հանկարծ վայր կձգես...
— Ես հո սուտ չեմ ասում...
— Ես շատ կցանկանայի, տիկին, որ ձեր ամուսնու ասածները բոլորը ճիշտ լինեին, — ասաց Սուրեն Արևելյանը յուր մշտական լուրջ ձայնով: 
— Խնդրեմ, եթե ձեզ այդ նեղություն չէր լինիլ, ինձ համար մի բան նվագեիք:

— Երբ դուք այդ ցանկանում եք, պարոն Սուրեն Արևելյան, ես մեծավ ուրախությամբ, — ասաց Եղիսաբեթը մի փոքր կարմրելով, նստեց դաշնամուրի առաջ և սկսեց թերթել ձայնագրատետրը:

— Դու չես կարող երևակայել, Աուրեն, թե որպես ես սիրում եմ այդ երաժշտությունը, — ասաց Գարասիմ Զաքարյանը: 
— Բայց ցավալին այն է, որ ես ոչ մի գործիքի վրա ածել չգիտեմ, թեպետ շատ եմ փորձել սովորելու, բայց չի հաջողվել... 
Այդպիսի գործերի մեջ առհասարակ ես բոլորովին անընդունակ եմ, հա՛, հա , հա ...
Այդ միջոցին Եղիսաբեթը արդեն պատրաստվեցավ նվագելու: 
Նա սկսեց նվագել ու երգել մի սիրային պիես, որ բավականին ձայնագրված էր քաղցր և ազդող եղանակով, ինչպես լինում են առհասարակ սիրային մեղեդիները: 
Եղիսաբեթի ձայնը, եթե ոչ հիանալի, բայց կարելի էր ասել քաղցր էր, բայց ոչ բոլորովին կանոնավորված: 
Նա իսկապես նմանում էր երգչուհու, որը նստած բեմի վերա հարյուրավոր հանդիսատեսների ու կրիտիկոսների առաջ, երգում է, աշխատելով յուր քաղցր ձայնով և ձայնի զարմանալի ելևէջներով թափանցել մինչև բոլորի սրտի խորերն և միևնույն ժամանակ, զգույշ լինելով, թե մի գուցե մի որևիցե սխալմունքով ձայնի կամ եղանակի մեջ ձգի յուր փառքը բոլոր հանդիսատեսների առաջ: 
Գ. Զաքարյանը մեծ հիացմունքով նայում էր Սուրեն Արևելյանին և կարծես ասում էր.
— «Ինչպե՞ս է — երջանի՞կ եմ, թե ոչ...»:

Իսկ Սուրեն Արևելյանի դեմքը պահպանում էր յուր մշտական լուրջ արտահայտությունը, կարծես Եղիսաբեթի քաղցր ձայնը նրա վերա ոչ մի ազդեցություն չէր անում:

Եղիսաբեթը վերջացրեց և վեր կացավ տեղից, նրա դեմքը շառագունվել էր, որից և նա ավելի գեղեցիկ էր երևում, իսկ կուրծքը ավելի արագ էր բաբախում: 
Նա նայեցավ Սուրեն Արևելյանին, և նրա հայացքը մի որևիցե գովասանքի էր սպասում նրա կողմից, որը վերջապես ասաց յուր մշտական լուրջ ձայնով.
— Շնորհակալ եմ, տիկին, դուք գեղեցիկ երգում եք, և ձեր ամուսինը իրավունք ունի ձեզ այդ մասին գովելու:

Այդ գովասանքը ավելի շառագունեցրեց մանկահասակ կնոջը, որ, խոսք չգտնելով ասելու, միայն գլուխ տվավ նրան:

— Բրա՛վո, բրա՛վո, — հանկարծ գոռաց Գ. Զաքարյանը, կարծես նոր ուշքի գալով և սիրով նայելով կնոջը: 
— Այսօրվա նման դու երբե՛ք այդպես [Oհիանալի չես երգել: 
Բրավո՛, բրավիսիմո...
Արդեն երեկո էր, երբ Սուրեն Արևելյանը պատրաստվեցավ գնալու: 
Նրան շատ խնդրեցին թեյի վերա մնալու, բայց նա չմնաց, նա բարեկամաբար սեղմեց բոլորի ձեռքը և ասաց՝
— Շնորհակալ եմ ձեր քաղցր հյուրասիրության համար: 
Մնաք բարյավ:

— Ինչպե՞ս թե «մնաք բարյավ», — կանչեց Գ. Զաքարյանը: 
— Ես «մնաք բարյավ» չգիտեմ, ցտեսություն:

— Այ, պ. Սուրեն Արևելյան, հուսով ենք, որ դուք այսուհետև շուտ-շուտ շնորհ կբերեք մեր տուն, — ասաց յուր կողմից Եղիսաբեթը:

— Դուք ինձ պարտավորեցնում եք, տիկին...
— Ա՛խ, մի՞թե արժե, պ Սուրեն Արևելյան, — շուտով ընդհատեց նրան Եղիսաբեթը: 
— Դուք երևակայել չեք կարող, թե որպիսի բավականություն պատճառեց մեզ այսօր ձեր ներկայությունը...
— Պ. Սուրեն Արևելյան, ես ևս խնդրում եմ, որ դուք այսուհետև շուտ-շուտ շնորհ բերեք մեր տուն, — ասաց Տիգրանիկը:

— Շատ բարի, Տիգրանիկ, — ասաց ժպտալով Սուրեն Արևելյանը, — երբ դուք ևս ցանկանում եք այդ, ես ուրախությամբ կկատարեմ ձեր խնդիրքը: 
Ցտեսություն:

— Հա՜, Սուրեն, — հանկարծ գոռաց նրա հետևից Գ՝. Զաքարյանը, երբ նա ուզում էր դուրս գնալ սենյակից, — դու չասացիր, թե որտեղ ես լինում դու այստեղ:

— «Grand Hotl» հյուրանոց №7:

— Շատ գեղեցիկ, գուցե մի անգամ մենք քեզ այցելում ենք:

— Երբ կամենաք:

Եվ նա դուրս գնաց սենյակից: 
Նրա հետ դուրս գնացին և Գ. Զաքարյանն ու Տիգրանիկը: 
Հետո, երբ Գ. Զաքարյանը մենակ դարձյալ ներս մտավ, նա տեսավ Եղիսաբեթին լուսամուտի առաջ: 
Նա կանգնած էր անշարժ և մտածությամբ նայում էր դեպի դուրս: 
Նրա դեմքն այլևս չէր կրում առաջվա ուրախ արտահայտությունը... 
Կարծես Սուրեն Արևելյանի գնալուն պես նրանից մի բան, մի թանկագին բան պակասեց, որը քանի գնում, այնքան ավելի ու ավելի զգալի էր դառնում նրան...
Այնուհետև Սուրեն Արևելյանը գրեթե ամեն օր կամ ինքն էր այցելում Գ. Զաքարյանի ընտանիքին, կամ սրանք էին գնում նրա մոտ «Grand Hotl» հյուրանոցը: 
Երբեմն նրանք միասին գնում էին թատրոն կամ մի՝ որևիցե զվարճության տեղ: 
Այնպես որ երկու շաբաթից հետո նրանց միմյանց տեսնելը, միմյանց հետ քաղցր զրույց անելը անհրաժեշտ պայման էին դարձել: 
Սուրեն Արևելյանը պահպանում էր նույն անտարբերությունն ու սառնասրտությունը, որոնք և մասամբ խանգարում էին տիկնոջը բոլորովին բացվելու նրա առաջ, ինչպես իրենց ամենամոտ բարեկամի առաջ: 
Նա բոլորովին զարմացած մնացել էր նրա այդ օտարոտի բնավորության վերա: 
Մի՞թե այդ մարդն իսկապես այն աստիճան անտարբեր ու սառնասիրտ է, որ մինչև անգամ այն սերտ բարեկամությունը, որ նա և յուր ամուսինը ցույց էին տալիս միշտ, չի կարող բացել նրա սիրտը... կամ մի՞թե նա բոլորովին զգայականություն չունի: 
Ինչո՞ւ նա այնպես ուշ-ուշ է ծիծաղում, մինչև անգամ ժպտում, ինչո՞ւ նա այնպես քիչ է խոսում... բայց մի՞թե նա դաժան մարդ է: 
Այս խոսքերի վերա նա նայում էր ուղղակի Սուրեն Արևելյանի աչքերին: 
— Ոչ, այդ բարի, խոհուն աչքերը, դեմքի այդ համեստ ու ազնիվ գծագրությունն երբեք չեն կարող պատկանել դաժան մարդուն…	Վերջապես ձայնը, մի՞թե դաժան մարդն այդպիսի գրավիչ ձայն կունենա... 
Ոչ: 
Երբե՜ք այդ մարդը դաժան չէ, այլ... մի օտարոտի, անբացատրելի մարդ:

Սակայն, ինչ էլ որ լիներ, բայց տիկինը չէր կարող նրան անտարբեր աչքով նայել, ո՛րքան դուր էին գալիս նրան նրա մեծ, խոհուն աչքերը, անուշ ձայնը, զգաստ շարժումները և մշտական լրջությունը, ո՛րպես նա ցանկանում էր ամեն օր, ամեն ժամ, ամեն րոպե, միշտ և միայն նրան տեսնել, նրա հետ խոսել, նրա մոտ նստած նվագել ու երգել...
«Բայց ինչո՛ւ», — հանկարծ հարցնում էր նա ինքն իրեն: 
— «Մի՞թե ես նրան... սիրում եմ»...
Այդ վերջին խոսքերի վրա նա ամբողջ մարմնով դողում էր և իսկույն երկյուղով նայում էր յուր շուրջը ոճրագործի նման, կարծելով թե մեկը նրան գաղտնի լրտեսում է, թեպետև նա այդ բառերը բոլորովին շշնջալով և մենակ ժամանակն էր արտասանում:

«Այո՛, այս զգացմունքն ուրիշ ոչինչ չի կարող կոչվել, եթե ոչ միայն սեր», պատասխանում էր անբախտ կինն ինքն յուր խոսքերին, և նրա սիրտն անասելի կերպով ճմլվում էր, որովհետև նա հասկանում էր, թե որքան վտանգավոր է այդ զգացմունքն յուր նման մի կնոջ համար, որն արդեն ամուսնացած և զավակի տեր է: 
— «Օ՜, ինչո՞ւ ես չեմ կարողանում ընկճել այդ զգացմունքը, որը քանի գնում, այնքան սաստկանում է, — շարունակում էր նա խոսել ինքն իրեն հետ: 
— Ինչո՞ւ դրա հետ կռվելիս ես զգում եմ, որ իմ ուժերս հետզհետե թուլանում են, և ես, բոլորովին հաղթված, վերջապես անձնատուր եմ լինում դրան, որը նոր ուժերով սկսում է ավելի ու ավելի կրծել իմ սիրտս... ինչո՞ւ այդ զգացմունքն այնպես հեշտ և շուտ կարողացավ հալածել իմ սրտիցս ուրիշ երկու զգացմունքներ — ամուսնական և մայրական սերը, — որոնց ես այսքան տարի ամենայն անձնվիրությամբ փայփայել ու գուրգուրել եմ և որոնց ես — անմիտս, կարծում էի, թե ոչինչ աշխարհիս մեջ չի կարող դուրս կորզել իմ սրտիցս... 
Ա՛խ, եթե միայն մի րոպե, մի վայրկյան ես կարողանայի սրտիս վերա իշխել և մոռանալ նրան, որպե՛ս ես ջերմագին կգրկեի իմ բարի ամուսնուս, որպե՛ս բուռն կրքով կսեղմեի ես անմեղ Տիգրանիկիս իմ կրծքիս և որքա՛ն ես ուրախ, երջանիկ կլինեի...»:

Ահա այդ մտքերն էին ալեկոծում խեղճ կնոջ սիրտը շատ անգամ, և նա անհուսալի կերպով ծածկում էր դեմքը ձեռքերով և լուռ միայն դառն արցունք էր թափում...
Մի անգամ Սուրեն Արևելյանն ամբողջ չորս, հինգ օր չերևացավ: 
Մեծ էր տիկինի հուսահատությունը: 
Այդ ժամանակ նա ավելի էր զգում, թե որքան մեծ է, զորեղ է այն զգացմունքը, որ կապում է նրան այդ մարդու հետ: 
Նա զգում էր յուր սրտի մեջ մի անբացատրելի, ծանր վիշտ, նրա միտքն ամբողջապես նրա մոտ էր: 
Որքան նա աշխատում էր նրա մասին չմտածել, այնքան նրա միտքն ակամայից ավելի պարզ կերպով էր նկարում նրա գեղեցիկ տեսքը, մշտական լուրջ կերպարանքը, նրա մեծ, խոհուն աչքերը, լայն, խելացի ճակատը...
Նա երկար չկարողացավ դիմանալ և դիմեց վերջապես ամուսնուն.
— Գարասիմ — ասաց նա նրան, — ինչո՞ւ Սուրեն Արևելյանն այլևս մեզ չի այցելում... 
Չլինի՞ թե նա հիվանդ է...
— Ես ինչպե՞ս գիտենամ, սիրելիս... 
Կուզե՞ս գնանք նրա մոտ:

— Գնանք:

Եվ նրանք անմիջապես գնացին «Grand Hotl» հյուրանոցը, բայց նրան այնտեղ չգտան: 
Երկրորդ օրը գնացին, երրորդ օրը գնացին — նույն անհաջողությունը: 
Տիկինն արդեն բոլորովին հուսահատվեցավ, անտանելի վիշտն ավելի ու ավելի էր կրծում նրա սիրտը: 
Ամբողջ ժամերով նա մենակ նստում էր բազկաթոռի մեջ և անձնատուր էր լինում մտածության: 
Հազար ու մի մտքեր, հազար ու մի ցանկություններ խռնվում էին նրա գլխում...
«Ա՛խ, մի անգամ ևս տեսնեմ նրան, մի անգամ միայն, թեկուզ այնուհետև՝ երբեք...», — ասում էր նա այդպիսի ժամանակներում:

Ահա այդ դրության մեջ էր գտնվում վերջին ժամանակը մանկահասակ կինն, և այդ ցանկությունն էր բորբոքվում նրա սրտի մեջ, երբ վերջապես նրա ամուսինը, Գ. Զաքարյանը, հայտնեք նրան (ինչպես այդ արդեն հայտնի է մեզ առաջին գլխից), որ նա այդ օրը պատահել է փողոցում Սուրեն Արևելյանին, որն և ասել է, որ այդ օրը ժամի տասնմեկին իրենց մոտ կլինի: 
Մեզ արդեն հայտնի է, թե որպիսի ուրախություն պատճառեց այդ ավետիքը մանկահասակ կնոջը, թե որպես ուրախությունից չգիտենալով թե ինչ անի, նա միայն ջերմ համբույրներ էր թափում Տիգրանիկի կարմիր, լիք թշիկներին, և թե որպես նա դեռ կամենում էր հայտնել նրան յուր անսահման ուրախության պատճառը, բայց, նայելով նրա անմեղ աչքերին, հանկարծ լռեց, կարծես, այդ անմեղ աչքերը սաստելով ասելիս լինեին նրան. — «Լռի՛ր, մայրիկ, մի խոսք անգամ չարտասանես այդ մասին — այդ կարող է պղծել իմ մանկական անմեղությունը... 
Օ, գոնե ամաչիր դու մայրիկ... 
Այսուհետև ինչի՞ն ես պետք դու ինձ... 
Մի՞թե այսուհետև ես կարող եմ քեզ «մայրիկ» կոչել, մի՞թե այսուհետև ես կարող եմ թողնել, որ քո ձեռքերը գրկեն ինձ, որ քո շրթունքները համբուրեն իմ անմեղ դեմքս... 
Ո՜չ, մայրիկ, այդ երբեք չի կարող լինել... 
Դու ոչ այլ ինչ ես, եթե ոչ միայն մի ոճրագործ, անպիտան մայր, որ անամոթ կերպով դավաճանում ես իմ հայրիկին — քո ամուսնուն,՝ որ ամենաանգութ կերպով գողանում ես մեր երկուսիս քնքուշ, անսահման սերն և նվիրում ես մի օտար մարդու...»: 
Այո՛, մի րոպեի մեջ նա զգաց այդ բոլորն, և այդ զգացմունքն, այդ խղճի խայթը շանթեց նրա սիրտը, որին դիմանալու ույժ չունենալով, նա միայն խուլ հեկեկանքներ արձակեց...
III
Սակայն, այն զգացմունքը, սերը, որ պաշարել էր նրա բոլոր գոյությունը, շուտով կարողացավ լռեցնել տալ նրա մեջ խղճի խայթը, և այն քաղցր հույսը, որ մի ժամից հետո դարձյալ պիտի տեսնի նրան, խոսի նրա հետ, նորից լցրեց նրա սիրտն անսահման բերկրանքով... նա շտապով սրբեց յուր արցունքն և ջերմագին գրկելով Տիգրանիկին, շշնջաց.
— Ոչինչ, Տիգրանիկս, ոչինչ չկա, մի վախիր…	բայց այսօր, դու ուսումնարան չպիտի՞ գնաս:

— Ինչպե՞ս չէ, մայրիկ, բայց դու լաց ես լինում…
— Ես այլևս լաց չեմ լինիլ, Տիգրանիկս... այս մեկն աjսպես պատահեց... 
Դու գնա ուսումնարան, իսկ ես կերթամ հագնվելու, որովհետև այսօր պարոն Սուրեն Արևելյանը պիտի գա, և լավ չէ այսպես ներկայանալ...
— Գնում եմ, մայրիկ, բայց տես, եթե դու դարձյալ լաց ես եղել, ես էլ լաց կլինեմ:

Մայրը ծիծաղեց, իսկ երեխան, պինդ փաթաթվելով նրա վզովը, մի քանի անգամ համբուրեց նրան և դուրս վազեց սենյակից: 
Մայրը նայեց նրա հետևից, բայց նրա հայացքի մեջ չէր փայլում մայրական ամենաքնքուշ սիրո այն հրճվանքը, որ ամենապարզ կերպով ցույց է տալիս այն սերտ, անքակտելի կապը, որ միացնում է մոր սիրտն յուր զավակի սրտի հետ... 
Մի քանի րոպե նա մնաց անշարժ նրա հետևից նայելիս: 
Վերջապես հառաչեց և տխուր ու անվճռական քայլերով գնաց յուր սենյակը:




 --------------------------------------- 


Կես ժամից նա արդեն բոլորովին հագնված, պատրաստ էր և կանգնած հայելու առաջ նայում էր նրա մեջ:

— Ա՛խ, ինչո՞ւ ես այսպես գունատ եմ, — ասում էր նա տխուր նայելով յուր դեմքին, բայց նա չգիտեր, որ այդ գունատությունն ավելի էր սազում նրա դեմքին, քան շատերի կարմրությունը:

Նա մոտեցավ սեղանին և վերցրեց կարմրադեղը, բայց հանկարծ մի տեսակ զզվանքով շպրտեց այն դեպի սենյակի մյուս ծայրը, և կանչեց.
— Երբե՜ք. երբե՜ք...
Նա գնաց հյուրասենյակը, որտեղ միշտ ընդունում էին Սուրեն Արևելյանին, և նրա առաջին գործը եղավ նայել ժամացույցին. — տակավին կես ժամ կար մինչև նրա գալը: 
Նա նստեց բազկաթոռի մեջ և աչքերը հառեց ժամացույցի սլաքներին, նրան մեկ թվում էր, որ նրանք շատ դանդաղ են շարժվում և մեկ՝ ամենաարագ կերպով, որովհետև այդ րոպեին նրա մեջ գործում էին երկու հակառակ զգացմունքներ սեր և խիղճ: 
Սերն ասում էր՝ «պիտի տեսնես նրան, որովհետև այդ քաղցր է», իսկ խիղճը — «ո՛չ, որովհետև այդ հանցանք է»: 
Արդյոք որի՞ն լսել — նրանք գործում էին միահավասար ուժերով– առաջինին, բայց ինչպե՞ս պիտի դիմանար նա այն անտանելի կրակին, որ երկրորդը պիտի ձգեր նրա սրտի մեջ... երկրորդի՞ն, բայց նա ամենապարզ կերպով զգում էր, որ առաջինը նրան մի վայրկյան անգամ հանգստություն չպիտի տար... 
Որպիսի անել դրություն... 
Սակայն, մարդս այն աստիճան անհեռատես է, հաստատակամությունն այն աստիճան թույլ արմատներ ունի ձգած նրա սրտի մեջ, որ նա ավեւի շուտ անձնատուր է լինում ցանկությանը, կրքին, քան լսում ու հետևում յուր ներքին ձայնին: 
Այդ միևնույնը պատահեցավ և տիկնոջ հետ. նա անձնատուր եղավ յուր սիրույն, որովհետև հասկացավ, զգաց վերջապես, որ կռվել այլևս անհնարին է:

«Թող այսուհետև ինչ որ ուզում է լինի, բայց ես զգում եմ, որ առանց նրան ինձ համար շատ դժվար է ապրել»... — վճռեց յուր մեջ մանկահասակ կինն և նույն րոպեին ժամացույցը զարկեց տասնևմեկն, իսկ նախասենյակում լսվեցավ զանգակի ձայնը: 
Մանկահասակ կինն ամբողջ մարմնով ցնցվեց և աչքերը դարձրեց դեպի դռները: 
Չանցավ երկու րոպե, դուռը բացվեցավ, և շեմքում երևաց Սուրեն Արևելյանն յուր մշտական լուրջ դեմքով:

Տեսնելով նրան, Եղիսաբեթը չկարողացավ իրեն զսպել, նա իսկույն վեր թռավ տեղից, գրեթե վազեց դեպի նա և, մեկնելով նրան յուր քնքուշ ձեռքը, կանչեց մի տեսակ ուրախ ձայնով.
— Պարոն Սուրեն Արևելյան... բարյավ ձեզ:

— Բարյավ ձեզ, տիկին, — ասաց յուր լուրջ ձայնով Սուրեն Արևելյանը, սեղմելով նրա ձեռքը, — ինչպե՞ս եք:

— Մենք բոլորս էլ ողջ և առողջ ենք... բայց դուք եք, որ այս ամբողջ մի շաբաթը մեզ բոլորովին մոռացաք... 
Քանի անգամ մենք եկանք հյուրանոցը ձեզ տեսնելու, բայց ոչ մի անգամ չկարողացանք ձեզ այնտեղ գտնել:

— Ցավում եմ, որ ես ձեզ այդքան անհանգստություն եմ պատճառել, տիկին, բայց և այնպես ես մեղավոր չեմ, որովհետև այս մի շաբաթն ես զբաղված էի ճանապարհի պատրաստությամբ:

Սուրեն Արևելյանի վերջին խոսքերը կայծակի ազդեցություն ունեցան տիկնոջ վերա:

— Դուք արդեն հեռանո՞ւմ եք այստեղից, — շուտ և նկատելի անհանգիստ ձայնով հարցրեց նա:

— Այո:

— Բայց ե՞րբ…
— Շատ կարելի է, մի կամ երկու օրից հետո:

Մանկահասակ կնոջ դեմքը բոլորովին փոխվեցավ: 
Նա մտքովն անգամ չէր անցկացրել, որ Սուրեն Արևելյանն այդպես շուտ կարող էր հեռանալ... նա վախեցավ, որ չլինի թե իրեն մատնի, բայց նրա բախտից Սուրեն Արևելյանն երբեք նրան չէր նայում: 
Նա արդեն նստել էր հանդարտ բազկաթոռի մեջ և նայում էր դեպի դուրս, որտեղից թռչունների ուրախ ճռվողյունը ներս էր թափանցում սենյակը, ուր մի րոպե լռություն էր տիրել:

— Բայց ինչո՞ւ այդպես շուտ եք հեռանում այստեղից, — վերջապես հարցրեց Եղիսաբեթը, աշխատելով որքան կարելի է ձայնին լուրջ եղանակ տալ, որի մեջ, այսուամենայնիվ, մի փոքր դող էր լսվում:

— Շուտ չէ, տիկին, դեռ իմ հաշվով ես ուշացել եմ:

— Բայց մի՞թե կարելի է Ասիայում ճանապարհորդել, պ. Սուրեն Արևելյան... 
Հազար ու մի վայրի ցեղեր են թափառում այնտեղ, և մարդ ամեն մի քայլափոխում կարող է վտանգի ենթարկվել նրանց ձեռքից...
— Այդ ինձ համար նշանակություն չունի, տիկին: 
Ինչպես ամեն մարդ, նույնպես և ես, վաղ թե ուշ, բայց մի անգամ պիտի մեռնեմ, իսկ այստեղ, թե վայրենի ցեղերի մեջ — այդ ինձ համար միևնույն է: 
Իմ սերս դեպի ճանապարհորդությունն այնքան մեծ է, որ ոչ մի վտանգ նրա դեմն առնել կարող չէ:

Այդ բոլորովին անտարբերությամբ արտասանած խոսքերն այն աստիճան ազդեցին տիկնոջ սրտի և ուղեղի վերա, որ ակամայից նրա աչքերի առջև ներկայացավ, թե ինչպես վայրենի ցեղերը պատառոտում են այդ մարդուն, որի հետ այնքան սերտ կապով կապված էր նրա սիրտը: 
Նա սոսկաց ակամայից և մի քայլ առաջ գնաց դեպի նա, որպես թե կամենալով ազատել նրան վայրենի ցեղերի ճիրաններից... 
Նա պատրաստ էր ընկնել նրա վզովը, ամուր սեղմել նրան յուր կրծքին և բացականչել, — «Ո՜չ, դու երբեք չես գնալ այնտեղ, ես քեզ չե՜մ թողնիլ... 
Բայց նա շուտով կարողացավ իրեն զսպել, շուռ եկավ և, գրեթե օրորվելով գնալով դեպի դաշնամուրը, նստեց նրա մոտ աթոռի վերա: 
Նա վերցրեց ձայնագրատետրը և մեքենայաբար սկսեց թերթել այն, մինչև որ կհանդարտվեր: 
Երբ բոլորովին հանդարտվեց, ձայնագրատետրը դրեց յուր տեղն և հարցրեց ճնշված ձայնով.
— Սակայն մի՞թե իսկապես դուք չունեք ո՜չ մի բարեկամ, ո՜չ մի... սիրող սիրտ, որի համար դուք զոհեիք, թողնեիք ընդմիշտ այդ մտադրությունը...
Սուրեն Արևելյանը վայրկենապես միայն նայեցավ ուղղակի նրա աչքերին և պատասխանեց սովորական կերպով.
— Ոչ:

Սենյակում տիրեց լռություն: 
Եթե այդ ժամանակ Սուրեն Արևելյանը նայեր մանկահասակ կնոջը, նա իսկույն կնկատեր, որ նրա մեջ մի ինչ-որ սոսկալի կռիվ է կատարվում: 
Նրա սիրտն այնպես արագ էր բաբախում, որ կարծես ուզում էր դուրս պրծնել բերանից, նրա լայն բացված աչքերի մեջ նկատվում էր մի ինչ-որ խիստ ցանկություն, բայց միևնույն ժամանակ անվճռականություն ու երկյուղ, իսկ շրթունքները, որոնք, կարծես, մի բան էին ուզում ասել, նկատելի կերպով դողում էին... 
Հանկարծ նա դեմքը ծածկեց ձեռքերով և սանձահար հեկեկանքը սկսեց խեղդել նրա կոկորդը:

Սուրեն Արևելյանը, որ մինչև այդ ժամանակ նայում էր դեպի դուրս, հանկարծ դեմքը դեպի նա դարձրեց և, ըստ երևույթին, բոլորովին չզարմացավ: 
Նա նույնչափ հանդարտ վեր կացավ տեղից և մոտենալով մանկահասակ կնոջը, հարցրեց յուր սովորական լուրջ ձայնով,
— Տիկին, ի՞նչ է պատահել ձեզ:

Մանկահասակ կինը ավելի սկսեց հեկեկալ, ինչպես մի երեխա, երբ սկսում ես գուրգուրել նրան զանազան սրտացավական քաղցր խոսքերով:

— Մի՞թե այսքան ժամանակ դուք ինձ չհասկացաք... — հազիվհազ կարողացավ նա արտասանել խեղդող արցունքի միջից, սակայն դեմքը դարձյալ ծածկած ունենալով:

Սուրեն Արևելյանի դեմքը մի փոքր այլայլվեց: 
Մի րոպե նա անշարժ տեղնուտեղը մանկահասակ կնոջն անթարթ նայելիս վերջապես ձեռքն անցրեց յուր խիտ մազերի միջով և, հեռանալով դեպի բաց լուսամուտը, նա սկսեց նայել դեպի դուրս: 
Սենյակում լսվում էին միայն մանկահասակ կնոջ խուլ հեկեկանքները, որոնք հետզհետե նվազում էին. վերջ ի վերջո նրանք բոլորովին դադարեցին, և մանկահասակ կինն այժմ սկսեց սրբել թաշկինակով յուր արտասվաթոր աչքերը: 
Նա, կարծես, յուր վերջին բառերի հետ դուրս թափեց յուր միջից բոլոր դառնությունն ու հանգստություն տվեց յուր ալեկոծվող սրտին: 
Նա չէր համարձակվում Սուրեն Արևելյանի վերա նայելու, կարծես դեպի նա մի մեծ հանցանք գործած լիներ, որից և՛ ամաչում էր, և վախենում, բայց նրա աչքերն անհամբերությունից փայլում էին. նա համոզված էր, որ Սուրեն Արևելյանն իրեն հասկացավ և, ինչպես որ դատապարտյալը սպասում է, թե ինչ վճիռ կտան իրեն կկախեն, թե կազատեն, նույնպես և նա սպասում էր, թե ինչ դուրս կգա այդ սառնասիրտ, անտարբեր մարդու շրթունքներից:

Վերջինս դեռ երկար ժամանակ անշարժ կանգնած լուսամատի առաջ մտածողությամբ նայում էր դուրս: 
Վերջապես նա մի քանի անգամ ձեռքն անցրեց դարձյալ յուր գեղեցիկ մազերի միջով — մի բան, որ նա անում էր այն ժամանակ, երբ կամենում էր սկսել մի որևէ լուրջ խոսակցություն — շուռ եկավ դեպի մանկահասակ կինը և, մի վայրկյան միայն նայելով նրա վերա, վերջապես ասաց աննկատելի խռոված ձայնով,
— Տիկին, արդյոք մտած՞ել եք դուք ձեր դրության մասին:

— Ես մտածե՞լ եմ, — մեքենայաբար կրկնեց մանկահասակ կինը, — ես մտածել եմ, դուք ինձ հարցնում եք…	Օ՜, եթե միայն ես երբե՜ք չկարողանայի մտածել իմ դրության մասին, ես այսքան չէի տանջվի…	ես հասկանում եմ, թե ինչ եք ուզում դուք ասել, — ավելացրեց նա բեկբեկված ձայնով. — Բայց... ես չեմ կարող…	ես ույժ չունեմ դիմադրելու, դուք ինձ հասկանո ւմ եք... ես թույլ եմ... ես կին եմ…
Եվ, դեմքը ծածկելով, նա նորից հեկեկաց:

Ըստ երևույթին Սուրեն Արևելյանի սիրտը շարժվեցավ. նա կիտեց հոնքերը, իսկ աչքերի կոպերը դողացին: 
Նա ծանր քայլերով մոտեցավ մանկահասակ կնոջն և ասաց մեղմացած ձայնով.
— Հանդարտվեցեք, տիկին, ձեր աչքերից արցունք չպիտի թափվի (մանկահասակ կինն այդ խոսքերի վերա սանձահարեց արցունքն ու շունչն իրեն քաշեց): 
Ես ի սրտե ցավում եմ ձեզ վերա, — շարունակեց նա: 
— Ես չեմ մեղադրում ձեզ, որ դուք ույժ չունեք, որ դուք թույլ եք... դուք դրանում այնքան մեղավոր չեք... 
Մեղավոր է բնությունը, դեպքը, հանգամանքը... 
Բայց և այնպես, ես ասում եմ շեշտելով, այդ երբեք չպիտի լինի: 
Եթե դուք ցանկանում եք լինել երջանիկ, դուք ամեն կերպ պիտի աշխատեք կռվել ձեր մեջ այժմ գործող զգացմունքի դեմ. կռվել անդադար, մինչև որ, վերջ ի վերջո, հաջողվի ձեզ նրան հաղթել, և այդ ձեզ անպատճառ կհաջողվի, եթե միայն դուք ունենաք հաստատակամություն: 
Ինչ տեղ կա հաստատակամություն, այնտեղ ոչինչ խոչընդոտ չի կարող լինել:

— Ես չեմ կարող...
— Տիկին, խորհեցեք լավ: 
Դուք ամուսին և մայր եք, մայր մի գեղեցիկ, սքանչելի երեխայի: 
Տիգրանիկը... նա մի այնպիսի երեխա է, որի երջանկության համար ամեն բան պիտի զոհեք... 
Եթե չեք խղճում ձեզ. եթե չեք խղճում ձեր բարի ամուսնուն, գոնե պիտի խղճաք այդ անմեղ երեխային, որի երջանկությունն ավելի ձեր սիրո մեջ է կայանում: 
Մի խլեք այդ երջանկությունը նրանից և ուրիշին մի նվիրեք: 
Նա մեղք է: 
Աշխատեցեք, որ ձեր սիրտը միայն ձեր ամուսնու և նրա համար բաբախի և ոչ մի այլի համար, այդ պետք է, այդ անհրաժեշտ է:

— Դուք ինձ չե՛ք սիրում... — արդեն հուսահատությամբ գրեթե ճչաց մանկահասակ կինը և դեմքը բոլորովին ծածկեց:

— Դուք մի՛ աշխատեք իմանալու՝ ես ձեզ սիրում եմ թե ոչ — երկու դեպքումն էլ այդ ավելորդ կլինի — բայց ես, իբրև ձեր ճշմարիտ բարեկամ, իբրև ձեզ սրտակից, միայն ձեր երջանկությունն եմ ցանկանում: 
Հավատացեք ինձ, որ ես ձեզ վերա ավելի եմ ցավում, քան թե դուք: 
Եթե դուք մի փոքր հեռատեսություն ունենաք և լավ խորհեք, դուք կտեսնեք, թե որպիսի սարսափելի թշվառություն կլինի ձեզ սպասելիս ապագայում, եթե այժմ կատարվի այն, ինչ որ այժմ դուք ցանկանում եք. դուք կտեսնեք, որ այն, ինչ այժմ դուք երջանկություն եք համարում, իսկապես ոչ այլ ինչ պիտի լինի, եթե ոչ միայն մի ամենասոսկալի թշվառություն, մի թունավոր կյանք…	Մարդ ամեն մի դեպքում միշտ աչքի առաջ պիտի ունենա յուր գործի կամ մտադրության հետևանքը, իսկ դրա համար հարկավոր է ունենալ հեռատեսություն: 
Մարդ ամեն կերպ պիտի աշխատի անձնատուր չլինել կրքերին, ցանկությանը, իսկ դրա համար հարկավոր է հաստատակամություն: 
Ունի նա մարդկության այդ երկու անհրաժեշտ պայմանները — նրան ամեն բան կհաջողվի, նա երջանիկ կլինի... 
Հազարապատիկ ավելի լավ է, որ մարդ առաջուց տանջվի, երբ համոզված է, որ հետո այդ տանջանքը պիտի պսակվի երջանկությամբ, քան առաջ երջանկություն կրի (թեպետև այդ լոկ խոսք կլինի), երբ ակնհայտնի է, որ հետո պիտի տանջվի սոսկալի կերպով: 
Ես այս բոլորը նրա համար եմ ասում, տիկին, որպեսզի ձեզ ապացուցանեմ, որ չնայելով ձեզ մեծ ջանքեր են հարկավոր հաղթելու այժմ ձեր սիրտը կրծող զգացմունքին, բայց այդ բոլորը ոչինչ, որովհետև ապագայում ձեզ մեծ երջանկություն է սպասում... 
Վերջապես մտածեցեք դուք ձեր պատվի մասին, պատվի, որն ամեն ինչ է մարդուս համար, առանց որի մարդս ոչինչ է, սակայն ոչ թե ոչինչ, այլ ամենաանպիտանը, ամենազզվելին է բոլոր արարածների մեջ: 
Ուրեմն, եթե պատիվը մի այդպիսի մեծ դեր է խաղում մարդուս կյանքի մեջ, եթե նա մարդկության ամենաառաջին նշանն է, ինչո՞ւ նրա վերա այդպես ցած աչքով պիտի նայել, ինչո՞ւ նրան ձեռքից այդպես շուտ պիտի թողնել, ինչո՞ւ նրան ամեն բանից չպիտի գերադասել, հետևաբար նրան անխախտ պահպանելու համար ինչո՞ւ ամեն բան չպիտի զոհել... 
Վերջ ի վերջո այստեղ հարցը գալիս է իմ մասին: 
Դուք ասացեք, տիկին, մի՞թե ես կարող եմ և պիտի դավաճանեմ իմ ընկերոջս, իմ բարեկամիս, հափշտակելով նրա երջանկությունը, ձգելով նրան սոսկալի տառապանքների մեջ... 
Մի՞թե եղբայրական, ընկերական, բարեկամական ամենասուրբ կապերը պիտի պղծել մի այնպիսի՝ հանցանքով, որ ո՜չ աստված և ո՜չ մարդիկ կարող են ներել... 
Ո՜չ, տիկին, ինչ կուզեք մտածեցեք, բայց ինձ համար այդ անկարելի է, ես այդ երբեք չեմ անիլ, թեկուզ դրա համար հարկավորվի իմ անձս զոհել:

Վերջին խոսքերի մեջ այն աստիճան վճռականություն էր լսվում, որ Եղիսաբեթը, որը բոլոր այդ ժամանակ անշարժ նստած և դեմքը ձեռքերով ծածկած՝ կլանում էր, ինչպես ասում են, նրա ամեն մի խոսքը, իսկույն հասկացավ, զգաց, որ այլևս ոչինչ յուր կողմից չէր կարող մեղմացնել նրա սիրտը: 
Նրա խոսքերը սուր-սուր նետերի նման ցցվում էին նրա ուղեղի մեջ, և նա ամենապարզ կերպով զգում էր, թե որքան դառն ճշմարտություն կար նրանց մեջ... նա մնաց անշարժ, ինչպես մի արձան, դեռևս հնչվում էին նրա ականջներում Սուրեն Արևելյանի բոլորովին լրջորեն, պարզ և սուր կերպով արտասանած խոսքերը, որոնք նրա մեջ կարծես սկսում էին հետզհետե մի ինչ-որ հեղափոխություն գցել...
Հանկարծ նա բարձրացրեց յուր գլուխն և սկսեց շրջահայել, նրա դեմքը գունատ էր ինչպես կտավ, իսկ հայացքն — անմիտ: 
Նա տեսավ Սուրեն Արևելյանին կանգնած լուսամուտի առաջ սովորական կերպով դեպի դուրս նայելիս: 
Նա չէր հավատում, որ մի փոքր առաջ այնքան ազդու խոսողն այդ մարդն էր: 
Նա կարծում էր, որ ինքը երազի մեջ էր և այն խոսքերը երազի մեջ էր լսել: 
Բայց միևնույն չէ՞ — այն խոսքերն այնքա՛ն պարզ էին, այնքա՛ն ազդու, նրանց մեջ այնքա՛ն ճշմարտություն, ազնվություն կար, նրանք այնքա՜ն ցավակցությամբ և անկեղծորեն էին բխում...
Նա փորձեց վեր կենալ, բայց գլուխը պտտվեցավ և նորից վայր ընկավ աթոռի վերա: 
Սուրեն Արևելյանը ետ նայեց և իսկույն շտապեց դեպի նա:

— Տիկին, ի՞նչ պատահեց ձեզ, հարցրեց նա նկատելի անհանգիստ ձայնով:

— Չգիտեմ թե ինչ է պատահում ինձ, — շշնջաց մանկահասակ կինը գլուխն երկու ձեռքերի մեջ բռնելով. — ես ինձ վատ եմ զգում...
— Դուք տկար եք, տիկին, ձեզ հանգստություն է հարկավոր:

Մանկահասակ կինը վեր կացավ Սուրեն Արևելյանի օգնությամբ:

— Ներեցեք, պարոն Սուրեն Արևելյան, — ասաց նա, — գլուխս պտտվում է. տարեք ինձ մինչև իմ ննջարանս...
Նա հենվեց Սուրեն Արևելյանի ձեռքի վերա, որը տարավ նրան մինչև յուր ննջարանի դուռը, ինքը ցիլինդրը ծածկեց և դուրս գնաց:

IV
Հետևյալ առավոտն այն աստիճան սքանչելի էր, որ մարդու սիրտն ակամայից փառավորվում էր: 
Թռչունները — բնության հրաշալեաց այդ փոքրիկ քնարերգուքը — վաղուց արդեն սկսել էին իրենց բազմանվագ երաժշտությունն, իսկ ծաղիկներն ու վարդերը լցրել էին օդը մի տեսակ անուշ բուրմունքով:

Արևը տակավին թաքցրած ուներ յուր գլուխը սարերի հետևը, բայց շառագունված հորիզոնն ավետում էր, որ նա շուտով կբարձրանա յուր օրվա աշխատանքը սկսելու:

Եղիսաբեթը նստած էր իրենց պարտիզում մենակ նստարանի վերա: 
Մայիսյան առավոտվա օդի ցուրտ խոնավությունից պաշտպանվելու համար նրա ուսերին մի շալ էր գցած: 
Նրա դեմքն այն աստիճան գունատ էր, որ կարծես երկարատև հիվանդությունից նոր էր առողջացել, իսկ աչքերի տակի կապույտը ցույց էր տալիս, որ նա գիշերն անքուն էր անցրել: 
Նրա նստվածքի դիրքը, դեմքի արտահայտությունը, վերջապես հայացքը, որ նա ուղղել էր դեպի նորաբաց ծաղիկները, ցույց էին տալիս, որ նա ոչինչ չէր զգում: 
Դեռ երկար ժամանակ նա նստած էր նույն դրության մեջ, երբ վերջապես պարտիզի ծայրին երևեցավ Գ. Զաքարյանը: 
Նա նկատելի անհանգստությամբ նայում էր այս ու այն կողմը, որպես թե մեկին խիստ փնտրում էր: 
Բայց երբ Եղիսաբեթին տեսավ, իսկույն վազեց դեպի նա և կանչեց այլայլված ձայնով.
— Լի՜զա, Լի՜զա, դու այստեղ ես...
Եղիսաբեթն ապուշի նման նայեց նրան և ոչինչ չպատասխանեց: 
Գ. Զաքարյանն առավ նրա ձեռքերն և շարունակեց,
— Քեզ փնտրելով հոգիս դուրս եկավ, ես սարսափելի վախեցա, երբ քեզ ննջարանում չգտա... 
Բայց ի՛նչ ես շինում դու այստեղ այսպես վաղ առավոտյան:

Ըստ երևույթին մանկահասակ կինը նոր ուշքի եկավ. նա ցնցվեց ամբողջ մարմնով և զարմացած շրջահայեց: 
Հետո նայելով յուր ամուսնուն, նա հարցրեց.
— Ի՞նչ ես կամենում, Գարասիմ...
— Ես քեզ հարցնում եմ, թե այսպես վաղ դու այստեղ ի՞նչ ես շինում:

— Ոչինչ:

— Ուրեմն ի՞նչ կա այստեղ, որ նստել ես... 
Լիզա, դու հիվանդ ես, ամբողջ գիշերն էլ դու զառանցում էիր... իսկ այժմ այսպես վաղ եկել ես, նստել այս ցրտում — այդ հո բոլորովին հիվանդացար: 
Ե՞րբ ես այդպես արել, որ այժմ անում ես... ես չեմ հասկանում, թե երեկվանից դեսը քեզ ինչ է պատահում... 
Լի՜զա, հոգիս, գնանք տուն, քո երեսիդ գույն չկա: 
Գնանք:

Մանկահասակ կինը ետ քաշեց յուր ձեռքերը, վեր կացավ և, առանց մի խոսք անգամ արտասանելու, առաջ ընկավ դեպի տուն: 
Գ. Զաքարյանը հետևեց նրան: 
Սանդուղքներով բարձրանալիս նա կամենում էր բռնել կնոջ թևից և օգնել նրան բարձրանալու, բայց վերջինս չթողեց: 
Նրանք գնացին ննջարանը, որտեղ բացի իրենց մահճակալից, դրված էր և Տիգրանիկի փոքրիկ մահճակալը, որի վերա այդ րոպեին դեռևս ննջում էր նա յուր մանկական անուշ քնով: 
Եղիսաբեթը նստեց մահճակալի վերա և գլուխը բարձի վերա դրեց...
— Լի՜զա, հոգի՛ս, ախր ինչդ է ցավում, որ դու այդպես փոխվել ես, — ասաց վերջապես Գ. Զաքարյանն անհանգստությամբ նայելով կնոջ թախծալից դեմքին:

— Ոչինչ, ոչինչ, Գարասիմ... 
Ես ինքս էլ չեմ հասկանում, թե այս մի քանի օրերս ինչ է պատահում ինձ հետ...
— Դու թաքցնում ես ինձանից...
— Ա՛խ... — մանկահասակ կինը մի անհանգիստ շարժում արավ: 
— Խնդրում եմ ինձ հանգիստ թո՜ղ, Գարասիմ:

Կամենո՞ւմ ես բժիշկ կանչեմ:

— Հարկավոր չէ:

— Տե՛ր աստված, բաս հո միշտ այդպես չես մնալու...
— Գարասիմ, եթե ինձ սիրում ես, աղաչում եմ, ինձ հանգիստ թող... 
Ես կամենում եմ մենակ մնալ:

— Կամենո՞ւմ ես, այսօր ծառայության չեմ գնալ և ողջ օրը քեզ մոտ կանցկացնեմ:

— Հարկավոր չէ, իմ պատճառով իզուր պաշտոնիցդ մի ընկնիր:

Եվ նա ծածկեց աչքերը: 
Պարզ երևում էր, որ խոսակցությունը ձանձրացնում էր նրան:

Գ. Զաքարյանը տխրությամբ վեր քաշեց ուսերն և գնալով մինչև դուռը, նորից վերադարձավ և ասաց.
— Գոնե վերմակը ծածկեմ — կմրսես:

— Ոչինչ հարկավոր չէ:

Տեսնելով որ կինն ամեն բանում հակառակում է իրեն, Գ. Զաքարյանը ստիպված դուրս գնաց սենյակից: 
Նա բոլորովին զարմացել էր կնոջ այդ փոփոխության վերա և որքան էլ գլուխը կոտրում էր, նա չէր կարողանում մի իրավացի պատճառ գտնել, որին կարելի լիներ վերագրել այդ փոփոխությունը: 
Նա ասում էր, որ հիվանդ չէ, եթե իսկապես հիվանդ էլ է, բայց այդտեղ ի՞նչ կա ծածկելու
իրենից... կամ գուցե մի որևիցե գաղտնիք է կրծում սիրտը, բայց այն ինչ գաղտնիք պիտի լինի, որ չհամարձակվի նա իրեն հայտնելու և ինչո՞ւ... 
Նա հուսահատվել էր: 
Սակայն այսքանս միայն երբեմն նրա մտքովն անցնում էր, որ այդ փոփոխությունը պատահել էր նրան հենց այն օրից երբ Սուրեն Արևելյանն առաջին անգամ իրենց տունն ոտ դրեց, բայց որ յուր կինը, կարելի է, սիրում է այդ մարդուն — դրա մասին նրա մտքովը մի վայրկյան անգամ չի անցել: 
Մի՞թե այն կինը, որ այնքան ժամանակ ամենաջերմ սիրով ապրել է նրա հետ, կարող է երբևիցե դավաճանել նրան — երբե՜ք, այդ անկարելի է... 
Միամի՜տ մարդ: 
Եթե նա գիտենար, թե ո՜րքան շուտ և անսպասելի փոփոխության է ենթարկվում մարդուս սիրտը... 
Սակայն նրա սիրտը անասելի կերպով ճմլվում էր, երբ նրան այդպես մելամաղձոտ էր տեսնում, նա պատրաստ էր ամեն բան զոհել: 
Միայն կարողանար նրան ուրախացնել: 
Խեղճը մնացել էր սառած և չգիտեր թե ինչ աներ: 
Նա առանց թեյ խմելու պատրաստվեցավ գնալ, բայց նրա սիրտը չհամբերեց և կամեցավ գնալուց առաջ մի անգամ ևս տեսնել կնոջը: 
Նա զգուշությամբ բացեց դուռը և ներս մտավ: 
Մանկահասակ կինը պառկած էր նույն դրության մեջ: 
Նրա հազիվ լսելի շնչառությունը խառնվում էր Տիգրանիկի միահավասար շնչառության հետ:

Նա քնած էր: 
Երբեմն նրա գունատ շրթունքները բացվում էին և մի-մի անորոշ խոսքեր էին դուրս թռչում բերանից:

Գ. Զաքարյանն երկար ժամանակ և անշարժ նայում էր նրա գեղեցիկ, բայց վշտից տանջված դեմքին, ականջ էր դնում նրա բերանից դուրս թռած խոսքերին, բայց ոչինչ չէր կարողանում որոշել: 
Վերջապես նա հառաչեց խոր և դարձյալ զգուշությամբ դուրս գնաց:

Անցավ բավական ժամանակ, տակավին ոչինչ չէր խանգարում մոր և որդու քունը, երբ դուռը կամաց բացվեցավ և այս անգամ ներս մտավ մի մանկահասակ աղախին: 
Նա ոտների մատների վերա զգուշությամբ մոտեցավ սեղանին, որը դրված էր կնոջ մահճակալի մոտ, և վայր դնելով մի ծրար, կամեցավ դուրս գնալ: 
Դուրս գնալիս դուռը ճռռաց և մանկահասակ կինն այդ ձայնից վախեցած իսկույն վեր թռավ: 
Նա նայեց յուր չորս կողմը:

— Այդ ո՞վ էր, — շշնջաց նա:

— Ես եմ, տիկին, — ասաց աղախինը նորից ներս մտնելով:

— Ի՞նչ ես կամենում:

— Ոչինչ, տիկին: 
Պարոն Սուրեն Արևելյանն այժմ այստեղ էր...
— Այստե՞ղ էր, — շտապով հարցրեց մանկահասակ կինը:

— Այո, տիկին: 
Նա կամենում էր ձեզ տեսնել, բայց որովհետև դուք քնած էիք, և պարոնն էլ տանը չէր, այդ պատճառով նա մի նամակ թողեց և պատվիրեց ինձ, որ հետո երբ դուք կարթնանայիք, ուղղակի ձեզ հանձնեմ:

— Բայց ո՞ւր է այն նամակը:

— Այդտեղ է — սեղանի վերա է:

— Գնա՜, լավ, — ասաց մանկահասակ կինն նախքան աղախինը դուրս կգնար, նա վերա ընկավ ծրարին, վերցրեց, բացեց դողդոջուն ձեռքերով և կարդաց հետևյալը,
«Հարգելի տիկին.
Ներեցեք, որ ես անձամբ չկարողացա ձեզ տեսնել և որ իմ վերջին ողջույնս ուղարկում եմ ձեզ այս նամակով: 
Ես այսօրվանից հեռանում եմ այստեղից ընդմիշտ և որքան շուտ, այնքան լավ: 
Ես զգում եմ, որ անկարելի է ինձ այլևս այստեղ մնալ և շարունակել մեր բարեկամությունը: 
Ես չեմ կամենում և չպիտի դառնամ ձեր և ձեր ամուսնու թշվառության պատճառը: 
Ես երբե՜ք չեմ դավաճանիլ և չպիտի դավաճանեմ իմ ընկերոջս, իմ բարեկամիս, խնդրում եմ միշտ հավատարիմ եղեք և դուք նրան, իբրև ձեր ամուսնուն, որի հետ այսքան ժամանակ ամենասերտ կապով կապված եք եղել — նա արժանի է դրան: 
Որպես ես եղա ձեր ընտանեկան խաղաղության վրդովելու պատճառը, նույնպես և ես ի սրտե ցանկանում եմ այդ խաղաղությունը դարձնել ձեզ նորից, և միակ միջոցը ես գտնում եմ մեր ընդմիշտ անջատման մեջ: 
Մի աշխատեք ոչ մի կերպ իմանալու ես ձեզ սիրում էի թե ոչ. այդ մի գաղտնիք է, որն ավելորդ է գիտենալ... 
Ուրեմն, մնացեք բարյավ, տիկին: 
Աշխատեցեք ինձ մոռանալ, և դուք նորից երջանիկ կլինեք... իմ կողմից ներողություն խնդրեցեք ձեր ամուսնուց, որ նրան ևս չկարողացա տեսնել, բարևս մատուցեք նրան և համբուրեցեք Տիգրանիկին: 
Կրկին անգամ, հավատարիմ եղեք ձեր ամուսնուն: 
Հիշեցեք իմ խոսքերը, ամեն մի քայլափոխում խոհեմ եղեք, և հաղթանակը ձեր կողմն է:

Ձեզ միշտ բարի ցանկացող՝
Սուրեն Արևելյան»:

Նրա ձեռքերը թուլացան և ընկան ծնկների վերա: 
Նա յուր կոկորդում զգաց մի ինչ-որ ճնշող բան և, գլուխը ծածկելով բարձի մեջ, սկսեց երեխայի նման հեկեկալ: 
նույն րոպեին արթնացավ Տիգրանիկը և նստեց մահճակալի վերա: 
Տեսնելով մորը հեկեկալիս, նա վախեցած ցած թռավ իսկույն մահճակալից, վազեց դեպի նա և, փաթաթվելով նրա ծնկներովը, կանչեց.
— Մայրի՜կ, դու այսօր է՞լ ես լալիս:

Մայրը գրկեց նրան և սեղմելով յուր կրծքին, ասաց հեկեկալով.
— Տիգրանիկս, իմ անգի՜ն զավակս, այսուհետև դու, միայն դու պիտի բուժես իմ խորտակված սիրտս...
* * *
Այդ օրից անցել են տարիներ:

Գ. Զաքարյանը մինչև օրս էլ ապրում է յուր կնոջ և որդու հետ: 
Եղիսաբեթը զգում է, որ հետզհետե սառչում է յուր մեջ այն զգացմունքը, որ մի ժամանակ նա տածում էր դեպի այն մարդը, որը առավել նրա և նրա ամուսնու թշվառության պատճառը չդառնալու համար հեռացել էր նրանից ընդմիշտ: 
Նա ուրիշ ոչ մի կերպ չի մտածում այդ մարդու մասին, եթե ոչ միայն մի ազնիվ, խելոք, հաստատակամ և անձնվեր ու ճշմարիտ բարեկամի մասին, որի նմանը շատ և շատ քիչ են պատահում... 
Որքան խորն է մտածում նա այդ մարդու վարմունքի մասին, այնքան նա զգում է, որ շատ և շատ է պարտական դրան: 
Մի՞թե նա սուտ էր ասում՝ «Կռվի՛ր, և հաղթանակը քո կողմը կլինի»: 
Նա կռվեց նրա քարոզած հաստատակամությամբ, և մի՞թե այդ բարոյական կռվի հետևանքն ահա մի պայծառ ն ամենաքաղցրիկ հույսեր խոստացող առավոտ չէ: 
Նա տեսնում է իրեն շրջապատված յուր բարի ամուսնուց և որդուց: 
Նրանք ժպտում են, սիրում են նրան, գգվում են, ինչպես մի մանկան, և պատասխանում է նրանց յուր սրտի մեջ արդեն բոլորովին նոր և ավելի հաստատ արմատներ բռնող քաղցր և անվերջ սիրով...
Սուրեն Արևելյանը մինչև օրս էլ կորած է անհետք, ոչ ոք նրա մասին ոչ մի տեղեկություն չունի:

Իսկ ինչ վերաբերում է Գ. Զաքարյանին, նա չափից դուրս ուրախ է, որ յուր սիրելի Լիզան նորից կազդուրվել է և սիրում է իրեն առաջվա նման: 
Բայց նա չգիտե և գուցե երբեք էլ չի գիտենալ, որ յուր այդ անսահման երջանկությամբ պարտական է միայն Սուրեն Արևելյանին — յուր ճշմարիտ բարեկամին:

1886
ՆՈՒՆԵ
Հայոց կյանքից
Ա
Ամառվա կիրակնային այն գեղեցիկ երեկոներից մեկն էր, երբ ամեն մարդ, օրվա անտանելի տոթից ստիպված` տանը փակված մնալուց հետո, դուրս է գալիս մի փոքր ազատ օդ շնչելու:

Արևն արդեն մայր էր մտել:

Թիֆլիսի գեղեցկաշեն տներից մեկի պատշգամբում, որ նայում էր դեպի մի մեծ փողոց, զբոսնում էր մի օրիորդ: 
Նրան տասնևյոթ տարեկանից ավելի չէր կարելի համարել, եթե նրա հասակն այդ տարիքին անհամեմատ բարձր չլիներ: 
Նա ուներ կատարյալ գեղեցկության բոլոր նշանները, բայց նրա փոքր-ինչ նիհար և գունատ դեմքից, որի վերա մի տեսակ մելամաղձոտ արտահայտություն կար, իսկույն կարելի էր գուշակել, որ մի ինչ-որ հոգեկան ցավ մաշում էր նրա քնքուշ կանացի սիրտը: 
Իսկ նրա քայլվածքը, դեմքի գրավիչ գծագրությունը և համեստ, բայց խիստ խելոք, թափանցող հայացքը նայողի վերա մի անբացատրելի ազդեցություն էին անում:

Ձեռքերը կցած և գլուխը կոր՝ նա ծանր քայլերով ման էր գալիս պատշգամբում: 
Երևում էր, որ նա ընկղմված էր խոր մտածության մեջ և, կարծես նա ամենևին չէր լսում ներքևը — փողոցում անցուդարձ անող խումբ-խումբ մարդկանց ձայներն ու կառքերի դղրդոցը: 
Նա կանգնեց պատշգամբի երկաթե բարակ սյուներից մեկի մոտ, յուր գեղեցիկ գլուխը հենեց նրան և մեծ ու սևորակ աչքերը ձգեց հեռուն՝ դեպ՛ մայր մտած արևից շառագունած հորիզոնը: 
Դեռ երկար ժամանակ և բոլորովին անշարժ, որպես արձան, նա անթարթ դիտում էր հեռուն, կարծես կամենալով թափանցել, տեսնել, թե ի՞նչ է կատարվում այնտեղ հորիզոնի մյուս կողմը, երբ հանկարծ արտասուքի երկու խոշոր կաթիլներ դուրս ցայտեցին նրա աչքերից, նրա գունատված այտերի վերայով ցած գլորվեցին, միևնույն ժամանակ նրա կրծքից դուրս թռավ մի շատ նվազ սրտամաշ հառաչանք, նա ձյունի նման սպիտակ թաշկինակը մոտեցրեց աչքերին և կամաց նստեց այնտեղ դրված աթոռի վերա: 
Արտասուքը խեղդում էր նրան, բայց նա զսպում էր իրեն:

«Դժվա՛ր է, դժվա՛ր...», — վերջապես շշնջաց նա, և արտասուքը առվի նման դուրս ցայտեց նրա աչքերից: 
Նա թաշկինակը ամուր սեղմեց աչքերին, և երկար ժամանակ դեռ լսվում էր նրա զսպված, խուլ հեկեկանքը: 
Նա մոռացել էր անգամ, որ փողոցում յուր վերա ուշադրություն դարձնողներ կարող էին լինել: 
Վերջապես նա սրբեց արտասուքը, մի փոքր հանգստացավ և, յուր գեղեցիկ գլուխը ձեռքերին հենելով, դարձյալ ընկղմեցավ խոր մտածության մեջ:

Այդ միջոցին հանկարծ բացվեցավ պատշգամբի դուռը, և շեմքի վերա մի հաստափոր մարդ երևաց: 
Դա մոտ հիսուն տարեկան, միջին հասակով, կարճ բեղերով ու մազերով մի մարդ էր: 
Մի ինչ-որ խստություն և անգթություն նշմարվում էր նրա սուր հայացքի մեջ: 
Նրա լիքը կարմիր թշերը ցույց էին տալիս, որ ջրի տեղ նրան ծառայում էր կախեթու «գլուխ գինին», իսկ նրա դուրս ընկած հաստ փորը կարծես ասում էր, «Գիտե՞ք, պարոններ, թե որքան անմեղների ու աղքատ գյուղացիների քրտինքի ու արտասուքի գնով եմ ես այսպես հաստացել»... 
Շոգն ստիպել էր նրան արձակելու յուր սև-ատլաս արխալուղի կոճակները, որի տակից երևում էր նրա սպիտակ, օսլայած շապիկը: 
Նրա ուռած աչքերից երևում էր, որ խաղաղ և կուշտ քնից նոր էր արթնացել:

Սա օրիորդի հայրը՝ աղա Յագոր Բուղդանիչն էր:

— Դու էստի ի՞ս, Նինո, — ասաց նա դանդաղությամբ հորանջելով:

Օրիորդը, որը նրա հայտնվելը չէր լսել, հանկարծ այդ ձայնի վերասթափվեց և իսկույն ևեթ վեր կացավ տեղից:

— Այո, հայրիկ, — ասաց նա շատ նվազ ձայնով և երեսը դարձրեց դեպի փողոց, որպեսզի հայրը չտեսնե, թե լաց էր եղել:




 --------------------------------------- 


— Ինչի՞ դեդիդ հետ չգնացիր բաղը ման գալու, — հարցրեց աղա Յագոր Բուղդանիչը ծանր և բառերը պարզ ու որոշ արտասանելով, ինչպես այդ հատուկ է առհասարակ թիֆլիսեցի վաճառականական դասակարգին: 
— Հիմի էնդի մուզիկ կուլի ածում... մե քիչ բոլթա կուտայիք ու յիդ կուգայիք:

— Չկամեցա, հայրիկ...
— Հա՛... դո՛ւն գիդիս, վուրթի, — երկարացրեց հաստափորը: 
— Ամա էտ մեկը լավ չիս անում, ուր դեդիդ հակառակում իս, — ավելացրեց նա պատշգամբից ներքև փողոցը նայելուց հետո. — էնքան խնդրից, աղաչից, դու քունն արիր ու չգնացիր:

— Հայրի՜կ, դուք գիտեք, որ ես հիվանդ եմ…գլուխս ցավում է... և, բացի այդ, ես զբոսնել առհասարակ շատ չեմ սիրում, — արդարացնում էր իրեն օրիորդը:

— Հա՜: 
Էտ նրամեն է, վուր դու ջեր մտետ չիս գցի էն... — Աղա Յագոր Բուղդանիչը չվերջացրեց յուր ասելիքն և հանկարծ խոսքը փոխեց. — վուր դու իս կարթում ու օթախեմեդ վո՜ւխչ օրն իսկի չես դուրս գալի... 
Շատ կարթալը, վուրթի, լավ չէ... աճկերուտ էլ վնաս է:

Օրիորդը ոչինչ չպատասխանեց, նա հեռացավ պատշգամբի մյուս ծայրը, իսկ աղա Յագոր Բուղդանիչը մեջքը դեպի աղջիկը դարձնելով, ծանրությամբ նստեց աթոռի վերա, նրա ծանրությունից ճռճռաց աթոռը:

 — Էս ի՜նչ չիխլիպիտո սկամիք գիդին ես վուխտը, — մրթմրթաց նա և բոլորովին անհոգ կերպով սկսեց շվշվացնել մի ինչ-որ եղանակ, որին հետևեց վրացերեն «Գամո, մզեո, գամիգոնեն» ցած ձայնով: 
Այդ ժամանակ օրիորդը մի խիստ սառ հայացք ձգեց նրա վերա և սկսեց նայել ներքևը փողոցում խռնվող ամբոխին:

 — Ի՜փրիմե, — հանկարծ երգն ընդհատելով՝ կանչեց աղա Յագոր Բուղդանիչը:

Իմերել ծառան իսկույն հայտնվեցավ պատշգամբի վերա:

— Րա՞ գնեբամթ, բատոնո (ի՞նչ եք կամենում, պարոն), — թափեց նա միմյանց վերա բառերը.
— Ղվինո (գինի):

Իմերելը չքացավ և մի քանի րոպեից հետո երևաց ձեռքին մի մեծ արծաթյա բաժակով, որ թափվելու չափ լցրած էր մուգ-կարմիր գինով: 
Աղա Յագոր Բուղդանիչը առավ բաժակը նրա ձեռքից, և մինչև կեսը մի շնչով խմելուց հետո, «Օխա՛յ» շունչ քաշեց ու սրբեց բեղերը, թեև ոչինչ չկար նրանց վերա: 
Նա երկրորդ անգամ բաժակը մոտեցրեց շրթունքներին և հենց կամենում էր մնացած գինին էլ ծծել, երբ հանկարծ նրա հետևից լսվեց մի սաստիկ ճիչ և վայր ընկնելու մի խուլ ձայն: 
Առանց բաժակը ձեռքից թողնելու, նա շուռ եկավ հետևը և յուր աղջկան անշնչացած պատշգամբի վերա տարածված տեսավ:

Նրա գինին «հառամ է լավ»:

Բ
Վերոհիշյալ անցքից անցել էր երեք օր: 
Գիշեր էր. հեղղանման անձրևը թափվում էր վերևից, երբեմն-երբեմն որոտի սարսափելի թնդյունները խլացնում էին անձրևի շփշփոցը:

Չ... թաղի եռահարկ տներից մեկի ներքին հարկի փոքրիկ և խոնավ սենյակներից, կամ ավելի լավ ասած, խուցերից մինում, սեղանի վերա շուրջն աղոտ լույս տարածելով՝ վառվում էր մի փոքրիկ լամպա, նրա ծխից սևացած ապակին կոտրված էր, և կոտրվածը թղթով կպցրած: 
Ցերեկը այդ խուցը լուսավորվում էր մի ոչ այնքան մեծ լուսամուտով, որի կեսն էր միայն փողոցից վեր գտնվում: 
Լուսամուտի առաջ դրված էր սեղանը, որի վերա խառնիխուռն միմյանց վերա թափված էին գրքեր, թղթեր, լրագրի մի քանի համարներ, հացի փշրտանք, գրիչ, թանաքաման և ուրիշ բաներ, իսկ սեղանի առաջ դրված էր մի հին մահճակալ յուր հին անկողնով, որ միևնույն ժամանակ ամբողջ սենյակի մեջ և աթոռի տեղ էր ծառայում: 
Սենյակում այլևս ուրիշ ոչինչ չէր երևում, բացի մի ինչ-որ հին վերարկուից, որ կախված էր պատից մեկ անճոռնի ձեռնափայտից, որ դրված էր անկյունում: 
Պատերը սաստիկ խոնավ էին, որից և սենյակում մի տեսակ ծանր օդ էր փռված:

Մահճակալի վերա արմունկները չոր տախտակին հենած և գլուխը ձեռքերի մեջ բռնած, նստել էր մոտ քսաներեք տարեկան մի երիտասարդ: 
Չնայելով խիստ չքավորության, որ յուր հետքերը շատ պարզ կերպով թողել էր նրա վերա, նա տակավին պահպանել էր յուր առաջվա գեղեցկության մի՝ նշանավոր մասը — աչքերը, որոնք այդ րոպեին խիստ մտածությամբ բևեռած էին առջևը դրված մի ինչ-որ տետրակի վերա և որոնք պարզ կերպով արտահայտում էին նրա հաստատակամությունն ու խելքը: 
Իսկ նրա լայն ճակատը, որի վերա դառնության կնճիռներ էին երևում, պսակված էր երկար և սև ետ սանրված մազերով:

Երկար ժամանակ և բոլորովին անշարժ նա նստած էր նույն դրության մեջ: 
Ինչպես երևում էր, նա նստել էր մի բան գրելու, բայց կամ չէր կարողանում մտքերը կարգավորել, կամ նրա միտքը թռել, դեգերում էր հեռավոր կամ մոտիկ տխուր անցյալի մեջ, որը, գուցե, այժմ անցնում էր նրա չռած աչքերի առաջով, ինչպես մի ֆանտաստիկական երևույթ, որը, երբեմն, մինչև անգամ ամբողջ ժամերով զբաղեցնում է մարդուս բոլոր ուշքն ու միտքը: 
Մի խոսքով, նա գտնվում էր արթուն քնի մեջ, նա ոչ անձրևի շփշփոցն էր լսում և ոչ որոտի ականջ խլացնող թնդյունները:

Մինչդեռ նա գտնվում էր այդ դրության մեջ, ոք-մին կամաց բախեց դուռը, բայց նա այդ չլսեց: 
Անցավ մի րոպե, դռան հարվածը կրկնվեցավ, նա դարձյալ չսեց: 
Բայց երրորդ անգամ, երբ արդեն առաջվանից ավելի պինդ բախեցին, նա բարձրացրեց գլուխը և նայեց սենյակի անկյուններից մեկին.
— «Դարձյալ մկները», — շշնջաց նա և կրկին ընկղմեցավ յուր մտքերի մեջ: 
Չորրորդ անգամ դուռը ծեծեցին և այս անգամ բավական պինդ, նա դարձյալ գլուխը բարձրացրեց և այս անգամ տեսավ, որ սխալվել է՝ թխկթխկոցը մկներին վերագրելով.
— Ո՞վ է, — կանչեց նա մի փոքր խռպոտ ձայնով: 
Դրսից ոչ ոք չպատասխանեց, բայց դարձյալ ծեծեցին դուռը:

«Զարմանալի է, — մտածեց նա, — ո՞վ պիտի լինի այս կեսգիշերին ինձ մոտ եկողը»:

Նա վեր կացավ և ուզում էր գնալ դուռը բանալու, բայց հանկարծ կանգ առավ. «Չլինի՞ թե գող է», — շշնջաց նա կամաց՝ լայն բացած աչքերը դռանը հառելով: 
«Ախ, միևնույն է այժմ ինձ համար», — հանկարծ կանչեց նա մի տեսակ դառնությամբ և վազեց դեպի դուռը: 
Դուռը բանալուն պես երկու ձեռքերը փաթաթվեցան նրա վզովը, և կանացի շատ նվազ մի ձայն շշնջաց նրա ականջին.
— Գրիգո՜ր, ես եմ...
— Նունե ... — բացականչեց իսկույն իրեն գրեթե մոռացած երիտասարդը և սեղմեց նրան յուր սաստիկ բաբախող սրտին. — Նունե ... 
Նունե, մի՞թե այս դու ես... մի՞թե այս իրականություն է...
Գ
Գրիգոր Սեյրանյանը գյուղի հարուստ բնակիչներից մեկի որդին էր: 
Փոքր հասակում ավարտելով գյուղական ուսումնարանը, նա ծնողների համաձայնությամբ գնացել էր Թիֆլիս այնտեղի ուսումնարաններից մեկում յուր ուսումը շարունակելու համար: 
Թիֆլիսում նա բնակվում էր յուր հորեղբոր այրի կնոջ մոտ, որ յուր չքավորության պատճառով ընդունել էր նրան իբրև մի հասույթավոր, և նրա ամեն պետքերը հոգալու համար ամսական բավական մեծ փող էր ստանում: 
Թիֆլիս գալու առաջին տարին Սեյրանյանը մեծ հաջողությամբ պատրաստվելով մասնավոր ուսուցչի մոտ, մտել էր գիմնազիոնի երկրորդ դասատունը: 
Նա շատ աշխատասեր էր և ամեն տարի փոխում էր դասատունը:

Սկզբի մի քանի տարիները նա մեծ դժվարությամբ կարողացավ յուր հորեղբոր այրի կնոջ ընտանիքում ապրել, որովհետև բացի այն, որ նրանք միասին ապրում էին միևնույն և այն էլ մի շատ փոքրիկ սենյակում, նա ստիպված էր պարապելու յուր հորեղբոր չար երեխաների ականջ խլացնող գոռում-գոչյունների մեջ, մյուս կողմից էլ, յուր հորեղբոր այրի կինը շատ վատ էր պահում նրան չնայելով որ լրիվ ստանում էր յուր ամսականը: 
Սեյրանյանը մտածեց, որ այդ ամսականով կարելի էր մի գեղեցիկ առանձին սենյակ վարձել և հանգիստ ապրել: 
Նա նամակով խնդրեց այդ մասին յուր ծնողներին, ցույց տալով նրանց այն պատճառները, որոնք ստիպում են նրան թողնելու այդ ընտանիքը: 
Ծնողները չափից դուրս սիրում էին իրենց միակ զավակին, ուստի և սիրով համաձայնեցան նրա հետ: 
Սեյրանյանը անմիջապես ամսական հինգ ռուբլով վարձեց յուր համար մի առանձին սենյակ մի գեղեցկաշեն տան մեջ, որտեղ կային և ուրիշ շատ բնակիչներ: 
Ծնողներից նա միանգամից հարյուր ռուբլի փող ստացավ, յուր համար շորեր և սենյակի կայք գնելու համար: 
Նա շատ պարզ, բայց մաքուր կերպով զարդարեց յուր ուսանողական փոքրիկ սենյակը և այնուհետև բոլորովին հանգիստ ու ավելի մեծ եռանդով սկսեց պարապել դասերով: 
Հայրը ամիսը մի երկու անգամ այցելում էր յուր սիրելի որդուն և ամեն անգամ նրան խրատներ էր տալիս: 
Ի դեպ է ասել, որ Սեյրանյանը, չնայելով որ հինգերորդ տարին էր ինչ Թիֆլիսումն էր, բայց այնուամենայնիվ նա դարձյալ պահպանել էր յուր գյուղական պարզությունն ու համեստությունը: 
Բացի այդ, նա ի բնե ծանր բնավորության տեր, խելացի և միանգամայն շատ բարի ու ազնիվ տղա էր: 
Նրան բոլորովին ծանոթ չէին Թիֆլիսի սովորող երիտասարդների մեծ մասի զվարճություններն ու ցոփակեցությունը: 
Նա խորշում էր այդպիսիներից: 
Ընկերները նրան միշտ ծաղրում էին ասելով, որ նա «էշ գյուղացի» է: 
Բայց Սեյրանյանը ուշադրություն չէր դարձնում նրանց վերա: 
Թեյը խմելուց հետո նա առավոտյան ժամը յոթ անց կեսին գնում էր գիմնազիոն: 
Մի անգամ առավոտյան, սենյակի դուռը փակելուց հետո, երբ նա կամենում էր բակի դռներից դուրս գալ, տեսավ, որ վերին հարկի պատշգամբի սանդուղքներից, մի քանի տետրակ ձեռքին, իջնում էր մի օրիորդ — դա մեզ ծանոթ աղա Յագոր Բուղդանիչի միակ աղջիկ Նունեն էր, որ նոր ավարտած լինելով տեղական հայ օրիորդական ուսումնարաններից մեկը, այժմ նույն ուսումնարանում ստորին դասարանում վարժուհու պաշտոն էր վարում: 
Այստեղ նկատենք փակագծերում, որ տունը, որտեղ բնակվում էր Սեյրանյանը, պատկանում էր աղա Յագոր Բուղդանչիին: 
— Նրանց հայացքները հանկարծ հանդիպեցան միմյանց, և Սեյրանյանն ինքն էլ չհասկացավ, թե ինչի՞ նույն վայրկյանին յուր ամբողջ մարմնի միջով մի ինչ-որ սարսուռ անցավ: 
Նա առհասարակ սովորություն չուներ երկար-բարակ դիտելու գեղեցիկ սեռին և այդ պատճառով, շտապով դուրս գնալով փողոց, գրեթե վազեց դեպի գիմնազիոն:

Այդ առաջին անգամն էր, որ նա տեսնում էր օրիորդին և, չնայելով, որ վայրկենապես միայն նայեցավ նրա վերա, բայց օրիորդի պատկերն այնպես էր դրոշմվել նրա ուղեղի վերա, որ բոլոր դասերի ժամանակ օրիորդը չէր հեռանում նրա մտքից: 
Եվ նա չէր հասկանում, թե ինչ էր նշանակում այդ:

Դասերը վերջացնելուց հետո նա շտապեց դեպի տուն: 
Նա չէր կարողանում ինքն իրեն հաշիվ տալ, թե ինչի՞ ինքն այնպես շտապում է: 
Հասնելով իրենց փողոցը, նա տեսավ, որ փողոցի մյուս ծայրից գալիս էր Նունեն: 
Նրանք, գալով հանդիպակաց կողմերից, հենց բակի դռների մոտ հանդիպեցան: 
Օր. Նունեի և Սեյրանյանի հայացքները դարձյալ հանդիպեցան միմյանց... 
Օրիորդը կանգնեց, որպեսզի ճանապարհ տա Սեյրանյանին դռնից ներս մտնելու: 
Սեյրանյանն էլ նույնն արավ: 
Րոպեական շփոթությունից հետո, որի միջոցին նրանք երկուսն էլ սաստիկ կարմրել էին, օրիորդը շուտով ուշքի գալով՝ առաջինը շտապով մտավ բակը: 
Սեյրանյանը մեքենայաբար հետևեց նրան և տեսավ, թե ինչպես, գրեթե վազելով, օրիորդը բարձրանում էր սանդուղքներով վեր: 
Նա բացեց յուր սենյակի դուռը և մտավ ներս: 
Նրա սիրտը սաստիկ բաբախում էր:

Այդ հանդիպումը մեծ ազդեցություն էր արել նրա վերա: 
Նա այդ օրը ոչինչ չկարողացավ անել, մինչև անգամ մոռացավ ճաշելու գնալ, ինչպես գիմնազիոնից վերադառնալուն պես նա այդ անում էր ամեն օր: 
Օրիորդի ամոթխած, սիրուն պատկերը մի րոպե անգամ չէր հեռանում նրա աչքի առաջից: 
«Ի՞նչ եղավ ինձ, — մտածում էր նա անդադար, — մի՞թե սրանք են սիրահարության առաջին նշանները»: 
Նա ծիծաղեց այս խոսքերի վերա և նստեց պարապելու: 
Սակայն տողերի տեղ գրքի երեսների վերա նա օրիորդի, միշտ օրիորդի պատկերն էր տեսնում: 
«Է՜հ, այս անտանելի է», — կանչեց նա վերջապես և, վերարկուն ուսերի վերա գցելով, դուրս գնաց փողոց՝ ուղեղը մի փոքր հանգստացնելու համար: 
Նա հանեց ժամացույցը և նայեց. «Վա՛հ, կանչեց նա զարմացած, — արդեն երեկո է... տեր աստված, այս ի՞նչ է եղել ինձ, որ ես չեմ էլ իմանում, թե ինչպես է անցնում ժամանակը»: 
Նա չկարողացավ զբոսնել, ներսից մի բան դեպի տուն էր մղում նրան: 
Եվ նա վերադարձավ յուր սենյակը, բոլորովին հոգնածի նման ընկավ մահճակալի վերա և, գլուխը ձեռքերի մեջ սեղմելով, անդադար կրկնում էր. «Ես կխելագարվեմ... ես կխելագարվեմ»...
Շատ վատ անցկացրեց նա գիշերը: 
Առավոտյան վաղ վեր կենալով, նա տեսավ, որ առանց հանվելու է քնել: 
Նա դարձյալ ծիծաղեց յուր այդ արտասովոր վարմունքի վերա: 
«Տեսնենք ինչո՛վ պիտի վերջանա այս հանելուկը», — ասաց նա և լվացվեցավ: 
Սառը ջուրը կազդուրեց նրա գրգռված ջղերն, և նա նստեց դասերը սովորելու: 
Յուր ժամանակին բերին թեյ, նա խմեց հացով և, վերցնելով գրքերը, դուրս գնաց: 
Նա ակամայից կանգ առավ բակի դռների մոտ, երեկվա տեղում և նայեցավ սանդուղքներին, «նա կիջնե», — ակամայից շշնջացին նրա շրթունքները: 
Բայց այս անգամ օրիորդ չկար: 
«Հիմար եմ», — ասաց նա և դուրս գնաց:

Այդ օրվանից կարծես մի ծանր քար դրին նրա սրտի վերա: 
Բոլոր ժամանակ նրա աչքերի առաջ փայլում էր օրիորդ Նունեի համեստ, ամոթխած պատկերը, և երբ մի օր չէր տեսնում նրան, գրեթե լալիս էր նա հուսահատությունից ու վշտից: 
Նա շատ քիչ էր ուտում, նրա ախորժակը բոլորովին կապվել էր: 
Դասերով անգամ, որ նրա միակ ամենասիրելի պարապմունքն էին, նա չէր պարապում և այդ պատճառով էլ նա մի քանի անգամ ամոթով մնաց ուսուցչի առաջ:

— Ի՞նչ է պատահել ձեզ, Սեյրանյան, — մի անգամ հարցրեց նրան ուսոլցիչը, — ինչպես երևում է դուք այլևս դասեր չեք պատրաստում:

— Հիվանդ եմ, պ. ուսուցիչ, — պատասխանեց Սեյրանյանը՝ իրեն արդարացնելու ուրիշ միջոց չգտնելով:

— Եթե հիվանդ եք, մի՜ գաք դասերին, մինչև որ առողջանաք: 
Դիմեցեք բժշկին, այդպես չի կարելի թողնել:

Սեյրանյանն այդպես էլ արավ: 
Նա մոտ մի շաբաթ գիմնազիոն չէր հաճախում և ամբողջ օրերով մնում էր տանը փակված՝ ինքն էլ չիմանալով, թե ինչ է անում:

«Այսպես շարունակել կարելի չէ», — վերջապես ասաց նա մի անգամ յուր դասերի, դասընկերների և ապագայի մասին մտածելուց հետո:

«Բայց ի՞նչ անեմ, ի՞նչ անեմ». ավելացրեց նա հուսահատությամբ: 
— «Այս անպիտան զգացմունքն ինձ հանգիստ չի տալիս... ինձ խելագարեցրել է»...
Սակայն բախտը նրան առաջին անգամ ժպտաց, ժպտաց, որպեսզի վերջը նրան ամենասոսկալի թշվառության հասցնե:

Նույն շաբաթ օրը լրանում էր առաջին ամիսը, ինչ նա բնակվում էր աղա Յագոր Բուղդանիչի տանը: 
Սեյրանյանը պատրաստվեցավ նույն օրն երեկոյան սենյակի վարձը վճարելու՝ եկող ամսվա համար: 
Աղա Յագոր Բուղդանիչն, ինչպես այժմ առհասարակ սովորություն է դարձած, տան վարձը ամսի գլխից էր առնում:

Մինչև այն օրը նրան բոլորովին չէր հետաքրքրել, թե ո՞վ էր այն աղջիկը, որ իրեն մի հայացքով այնպես կախարդել էր: 
«Ի՞նչ կլինի, եթե նա տանտիրոջ աղջիկը լինի»... — մտածում էր նա: 
Նա շտապով հագնվեց, սանրվեց և պատրաստվեցավ գնալու: 
Սանդուղքներով բարձրանալիս նա զգաց, որ՝ սիրտը սաստիկ բաբախում է, և ծնկները դողում են: 
Անցնելով մի շարք լուսամուտների առաջով, նա կանգ առավ աղա Յագոր Բուղդանիչի սենյակներից մեկի դռան մոտ, երկչոտությամբ բացեց դուռը և մտավ ներս: 
Առաջինը նրա աչքին ընկավ Նունեն, որ դեպի փողոց նայող լուսամուտներից մեկի առաջ, բազկաթոռի վերա նստած գիրք էր կարդում: 
Նրանից մի փոքր հեռու բազմոցի մեջ, թաղված էր նրա մայրը՝ աղա Յագոր Բուղդանիչի կինը, որ մի գեղեցկատեսիլ, վրաց տարազի հագուստով, մոտ երեսունևհինգ տարեկան կին էր: 
Նա այնքան նման էր յուր աղջկան, որ կարծես մի խնձոր լինեին կես արած: 
Նա նույնպես մի ինչ-որ գիրք էր կարդում: 
Սեյրանյանը մտնելուն պես՝ մայր ու աղջիկ դարձան դեպի դուռը:

Սեյրանյանը սաստիկ շփոթված՝ գլխարկը ձեռքին կանգնած մնացել էր դռների մոտ. նա զգաց, որ վատ է և գրեթե վախենալով խոսեց ցածր ձայնով.
— Ներեցեք, տիկին... ես... ես... ձեզ խանգարեցի...
— Ա՛խ, ամենևին ոչ. պ. Սեյրանյան, — շտապեց պատասխանել նրան տանտիկինը սիրալիր ժպիտով և մի տեսակ գրավիչ ձայնով: 
— Ի՞նչ էիք կամենում... գո՞րծ ունեք:

— Ես... ես տան վարձը բերել եմ, տիկին, — ասաց Սեյրանյանը դարձյալ շփոթված: 
Այդ րոպեին նա չափից դուրս գեղեցիկ էր: 
Օր. Նունեն նայեցավ նրան և ամոթից կարմրելով, գլուխը կախեց գրքի վերա:

— Ինչի՞ եք այդպես շտապել, — ասաց տանտիկինը, նույն սիրալիր ժպիտով և մի տեսակ փաղաքուշ հայացքով նայելով Սեյրանյանի ամոթից վայր թողած գեղեցիկ աչքերին: 
— Բայց ինչի՞ չեք նստում, պ. Սեյրանյան: 
Համեցեք. — և տանտիկինը ցույց տվեց իրենից մի փոքր-ինչ հեռու մի բազկաթոռ:

Սեյրանյանը մեկ կամենում էր շուտով դուրս գնալ այդտեղից, մեկ էլ մի բան նրան ներսից ստիպում էր մնալու: 
Մի քանի վայրկյան տատանվելուց հետո վերջապես նա սիրտ առավ և մեքենայաբար նստեց տանտիկնոջ ցույց տված բազկաթոռի վերա: 
Նա չէր համարձակվում նայելու օր. Նունեին, թեպետև նրա ուշքն ու միտքն ամբողջապես նրա կողմն էին:

— Հա՜, դուք դեռ ծանոթ չե՞ք կարծեմ իմ աղջկանս հետ, — հանկարծ հարցրեց տանտիկինը:

— Ո՛չ, տիկին... դեռ ես... այդ պատիվը չեմ ունեցել, — առավել ևս շփոթվելով պատասխանեց Սեյրանյանը, որի սիրտը սաստիկ արագությամբ սկսեց բաբախել, այնպես որ նա մինչև անգամ ձեռքը սեղմեց կրծքին:

— Ուրեմն խնդրեմ ծանոթանաք:

Սեյրանյանը մեքենայաբար վեր կացավ, օր, Նունեն` նույնպես, նրանք մոտեցան միմյանց և չհամարձակվելով միմյանց դեմքին ուղիղ նայելու, սեղմեցին միմյանց ձեռքը և միևնույն ժամանակ երկուսն էլ շշնջացին իրենց անունները: 
Սեյրանյանն ինքն էլ չհասկացավ, թե ինչի սովորականից ավելի պինդ սեղմեց և ավելի երկար պահեց նրա ձեռքն յուր ձեռքում, միայն նա զգաց, թե ինքն այդ ժամանակ ամբողջապես ցնցվեց: 
Այնուհետև նրանք դարձյալ բռնեցին իրենց առաջվա տեղերը:

Այդ ժամանակ մտավ ծառան և տանտիկնոջը մի ինչ-որ բանի համար դուրս կանչեց:

— Ներեցեք, պ. Սեյրանյան, — ասաց տանտիկինը տեղից վեր կենալով, — ես իսկույն կգամ... մի քանի րոպե միայն... խոսեցեք առժամանակ միասին... 
Նունե՛, զբաղվեցեք խոսակցությամբ, ես գալիս եմ այս րոպեիս:

Եվ տանտիկինը, գիրքը սեղանի վերա դնելով, դուրս գնաց սենյակից:

Սեյրանյանի դրությունը վատացավ, նա մնաց մենակ այն օրիորդի հետ, որին ինքը սիրում էր և որի համար զգում էր, որ պատրաստ կլինի ամեն բան. մինչև անգամ կյանքը զոհելու: 
Նա ոչ ամաչում էր և ոչ վախենում, այլ մի տեսակ խառն, անորոշ դրության մեջ էր. այնպես որ հաշիվ տալ չէր կարողանում իրեն, թե ինչ էր կատարվում յուր մեջ այդ րոպեին, միայն նա զգում էր, որ սիրտը մի ինչ-որ քաղցր բաբախմամբ թրթռում էր յուր կրծքի մեջ. կարծես ուզում էր դուրս պրծնել այնտեղից և ընկնել օրիորդի ոտների տակ: 
Նա դարձյալ չէր կարողանում ուղիղ նայել օրիորդի դեմքին և աչքերը ման էր ածում անդադար պատերի վերա, Նունեն նստած էր դարձյալ յուր առաջվա տեղը: 
Նա վայր էր թողել յուր երկար, թուխ թերթերունքները, որոնք մի տեսակ մութ աղիքներով սքողել էին նրա գեղեցիկ սևորակ աչքերը: 
Նրա սպիտակ այտերի վերա խաղում էր վարդի գույնը, իսկ կուրծքը նկատելի կերպով բարձրանում էր ու ցածրանում, կարծես մի ինչ-որ նրա մեջ էլ կատարվում էր: 
Նա անողորմ կերպով թերթում էր յուր առաջ դրված գիրքը, կարծես, մի ինչ-որ ջիգր ուներ այդ անբախտ գրքի վերա և ուզում էր հանել: 
Լռությունը սենյակում տիրել էր: 
Վերջապես Սեյրանյանը մի անգամ ուղիղ նայեցավ նրան, և կարծես նրա աչքերը մի անգամից գամվեցին նրա դեմքի վերա: 
Աստված իմ, ո՜րքան գեղեցիկ, ո՜րքան հրաշալի թվաց այդ օրիորդը, որքան համեստ, հեզ և խոնարհ էր նա... նա վեր կացավ ակամայից և անզգայաբար գնաց դեպի նա. կարծես մի ինչ-որ անհայտ զորություն քաշում էր նրան դեպի այդ չքնաղ օրիորդը: 
Նա հանկարծ կանգ առավ նրանից երկու քայլ հեռու, նա աննկատելի կերպով դողում էր:

— Ի՞նչ եք... կարդում, օրիորդ, — հարցրեց նա գրեթե շշնջալով:

Օրիորդը շփոթվեց և կարծես մոռացավ գրքի անունը, նա շտապով բացեց գրքի երեսը և նայեցավ:

— Ի՞նչ... 
Հյուգո... «Թշվառներ», — պատասխանեց նա անկապ կերպով և առանց աչքերը գրքի երեսից հեռացնելու: 
Սակայն նա շտապով ժողովեց իրեն և նայեցավ Սեյրանյանի դեմքին:

Սեյրանյանը արդեն նույնպես նայում էր նրան:

— «Թշվառնե՞ր», — կրկնեց վերջապես:

— Այո... 
Դուք կարդացե՞լ եք:

— Ես... այո... կարդացել եմ:

— Եվ ինչպե՞ս է թվացել ձեզ:

— Ինչպե՞ս... ես այդ... կարդացել եմ «Թշվառները» և... լաց եմ եղել:

Օրիորդը ժպտաց:

— Ես էլ եմ լաց եղել, — ասաց նա:

— Եվ անկարելի է լաց չլինել... ո՞վ կարող է այս կարդալ և լաց չլինել... նրա սիրտը քար պիտի լինի:

— Եվ ո՞վ ձեզ այստեղ ավելի է զգացնել տալիս...
— Ո՞վ... ժան Վալժանը... իսկ ձե՞զ:

— Մարիուսն ու Կոզետտը, — հանկարծ ակամայից դուրս թռավ Սեյրանյանի բերանից, նա սաստիկ կարմրեց: 
Նունեն նույնպես կարմրեց և աչքերը վայր թողեց գրքի վերա:

Նույն րոպեին ներս մտավ տանտիկինը: 
Սեյրանյանը, սենյակի վարձը հանձնելով նրան, կամենում էր դուրս գնալ: 
Բայց նա խնդրեց նրան թեյին մնալու. Սեյրանյանը սկիզբը հրաժարվեց, բայց հետո մնաց: 
Նա այլևս ոչ շփոթվում էր և ոչ ամաչում, նա հետզհետե ավելի համարձակություն էր ստանում: 
Եկավ և աղա Յագոր Բուղդանիչը: 
Նա շատ սիրով ընդունեց Սեյրանյանին: 
Նրանք միասին թեյ խմեցին, խոսեցին երկար ժամանակ, վերջը աղա Յագոր Բուղդանիչն առաջարկեց «նարդի» խաղալ, բայց Սեյրանյանը չգիտեր. Նունեն հանձն առավ նրան սովորեցնելու: 
Սեյրանյանն ամենաքաղցր տպավորության տակ ուշ գիշերը վերադարձավ տուն: 
Նա պառկեց անկողնում, և նրա քունը դեռ երկար ժամանակ չէր տանում: 
«Նունե՛, Նունե՛», — շշնջում էր նա մանկական երջանկությամբ:

Եվ այսպես աղա Յագոր Բուղդանիչի տան դռները բացվեցան նրա առաջ: 
Ամեն շաբաթ երեկո նրան հրավերում էին կաթով թեյի և մինչև կեսգիշեր անց էին կացնում խոսակցությամբ կամ «լոտո» և «նարդի» խաղալով: 
Նունեն և Սեյրանյանը կապվեցան միմյանց հետ այն սերտ բարեկամական կապով, որ տևում է անքակտ մինչև վերջին շունչը: 
Երբեմն նրանք պարապում էին միասին: 
Շատ անգամ էլ վիճաբանում էին զանազան հարցերի, երևույթների վերաբերությամբ և նրանց այդ վիճաբանությունը «ուղտի պոչ» չէր դառնում, ինչպես այդ լինում է մեր արդի փոփոխամիտ, տաքարյուն և ոչինչ հաստատ համոզմունք չունեցող երիտասարդների մեջ: 
Նրանց համոզմունքը, հայացքները կյանքի, առավելապես շրջապատող կյանքի զանազան երևույթների վերա, շատ տարբեր չէին, և այդ պատճառով նրանց վիճաբանությունը միշտ վերջանում էր ընդհանուր համաձայնությամբ: 
Եվ իհարկե, ինչպես բնական է, Սեյրանյանի սերը հետզհետե բորբոքվում էր դեպի Նունեն, և խոսք չկա, որ այս վերջինս էլ նրան էր սիրում: 
Նրանք այժմ երբեք չէին շփոթվում միմյանց առաջ, ընդհակառակը, նրանք շատ լուրջ էին պահում իրենց միմյանց մոտ գտնված ժամանակ և մինչև անգամ նրանց վարմունքը մի տեսակ պաշտոնական ձև էր ստացել: 
Սակայն հենց առաջին օրից նրանք հասկանում էին, որ սիրում են միմյանց, նրանք այդ կարդում էին միմյանց աչքերի, հայացքների մեջ և լռում էին: 
Նրանք ո՛չ մի կերպ չէին կարողանում բացարձակապես հայտնել միմյանց այն զգացմունքը, որ նրանք տածում էին փոխադարձաբար: 
Մի կողմից օրիորդի ծնողներն էին արգելք լինում այդ բանին, մյուս կողմից, որ ամենագլխավորն է, նրանք երկուսն էլ ամաչում էին:

Բայց շատ երկար չտևեց այդ անել դրությունը:

Մի անգամ, կիրակի առավոտյան թեյից հետո, Նունեն ըստ սովորականին մտավ Սեյրանյանի սենյակը: 
Նա նույն օրվա լրագիրը բերել էր միասին կարդալու համար, ինչպես նա այդ անում էր միշտ: 
Այդ օրը նա շատ ուրախ տրամադրության մեջ էր. նրա գեղեցիկ դեմքի վրա նկատվում էր մի ինչ-որ երջանիկ ժպիտ: 
Սեյրանյանը նստած էր սեղանի առաջ քամակը դեպի դուռը և զբաղված էր մի ինչ-որ գրությամբ: 
Նա այն աստիճան անձնատուր էր եղել գրությանը, որ օր. Նունեի մտնելն անգամ չլսեց: 
Վերջինս մի րոպե կանգնեց դռների մոտ, հետո տեսնելով որ նա յուր մտնելը չլսեց, և շարունակ գրում է, ոտների մատների վերա կամաց-կամաց մոտեցավ նրան և կանգնելով նրա աթոռի հետևը, ժպտալով սկսեց նայել նրան: 
Սեյրանյանն առանց ոչինչ իմանալու շարունակում էր գրելը, բայց վերջապես, երևի վերջացնելով՝ բարձրացրեց գլուխը, վայր դրեց գրիչը և հոգոց հանելով վեր կացավ տեղից: 
Հանկարծ նա շուռ եկավ, և նրա աչքերը հանդիպեցան օր. Նունեի ամենաքաղցրիկ կերպով ժպտացող աչքերին:

— Օրիո՛րդ, — կանչեց նա զարմացած և հանկարծ կարմրեց:

— Բարի լույս ձեզ, պ. Սեյրանյան, — ասաց օր. Նունեն նույն ժպիտով և ձեռքը մեկնելով դեպի նա:

Սեյրանյանն ամուր սեղմեց դեպի իրեն մեկնված ձեռքը:

— Դուք գողի նման եք մտել, օրիորդ, — ասաց նա ինքն էլ ժպտալով:

— Երևի ես ձեզ խանգարեցի... 
Դուք այնպես ընկղմած էիք ձեր գրության մեջ... 
Բայց կարելի՞ է տեսնել, ինչ էիք գրում. — և օրիորդը ակամայից ձեռքը տետրակին մեկնեց:

— Օ՛, ո՜չ, այդ անկարելի է. — հանկարծ բացականչեց Սերյանյանը և նախքան օրիորդը ձեռքը կդիպցներ տետրակին, նա շտապով վերցրեց այն և պահեց յուր ձեռքերի մեջ:

— Բայց կարելի՞ է իմանալ, ինչի՞ կարելի չէ, — հարցրեց Նունեն բոլորովին չհասկանալով, թե ինչի նա այնպես շփոթվեց տետրակի համար:

— Այս ոչ ոք չպիտի տեսնե...
— Մինչև անգամ և ե՞ս...
Օրիորդը չհասկացավ, թե ինչի՞ այդ բառերն արտասանեց և միանգամայն «ես» բառի վերա շեշտելով. Սեյրանյանն ուղիղ նայելով նրա դեմքին, օրիոիդի ժպտող, սիրալիր հայացքը թափանցեց երիտասարդի սրտի՝ խորքը, և նա նորից կարմրելով՝ աչքերը վայր թողեց:

— Մինչև անգամ և... դուք, — շշնջաց նա:

 — Իսկ ես կամենում եմ այդ տետրակը տեսնել... 
Երևի մի որևիցե շարադրություն եք գրում:

— Այո... բայց դուք այդ չեք տեսնիլ... չպիտի տեսնեք այդ...
— Պ. Սեյրանյան, վերջապես խնդրում եմ...
Օրիորդը մի այնպիսի եղանակով արտասանեց այդ բասերը, որ ոչ թե տետրակն, այլ եթե հոգին էլ կամենար, Սեյրանյանը կտար նրան: 
Նա մեկնեց տետրակը դեպի Նունեն, բայց և իսկույն էլ կամենում էր դարձյալ ետ առնել, օրիորդը շուտով խլեց այն նրա ձեռքից:

— Երևի դուք կարծում եք, որ ես ձեր շարադրությունը չեմ հավանիլ... 
Դուք գիտեք, որ ես կրիտիկոս չեմ այդ խոսքերը ասելով նա նստեց սեղանի մոտ և սկսեց թերթել տետրակը: 
Սեյրանյանը լուռ և անշարժ կանգնած էր: 
Սառը քրտինքը դուրս էր ցայտել նրա ճակատի վերա, կարծես նրա մահու դատավճիռը պիտի կարդային:

Օրիորդը լուռ կարդում էր տետրակը: 
Այդ ժամանակ նա սկսել էր ավելի ու ավելի շառագունել, նրա կուրծքը նկատելի կերպով բարձրանում ու ցածրանում էր, իսկ շրթունքները դողում էին: 
Հանկարծ տետրակի մի երեսը կիսատ թողնելով նա կարդում էր մյուս երեսը, հետո երրորդը, չորրորդը... վերջապես վերջին երեսի վերջին տողերը կարդալով, նա ծածկեց տետրակը, վեր կացավ աթոռի վերայից, և մոտենալով Սեյրանյանին, որը կանգնած էր յուր առաջվա դրության մեջ, բռնեց նրա ձեռքն ու շշնջաց դողդոջուն ձայնով.
— Այո՛, Գրիգոր, ես քեզ սիրում եմ...
. . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . . .
Անկասկած, ընթերցողն արդեն հասկացավ, թե ինչ էր պարունակում յուր մեջ այն տետրակը: 
Սեյրանյանն առհասարակ սովորություն ուներ յուրաքանչյուր օրվա պատահարները, յուր ստացած լավ կամ վատ տպավորությունները արձանագրելու այդ տետրակի մեջ: 
Միևնույն տետրակի մեջ էր և այն բոլորը, ինչ որ վերաբերում էր յուր Նունեի վերա սիրահարվելուն՝ սկսած հենց առաջին օրից մինչև այդ օրը: 
Մինչև անգամ նա գրում էր թեկուզ հենց ամենաչնչին խոսակցությունը, որ յուրաքանչյուր օր պատահում էր նրա և Նունեի մեջ: 
Նրա մեջ էր և նույնպես երեկվա խոսակցությունը բառ առ բառ, իսկ վերջում ավելացրած էր. «Բայց, աստված իմ, մինչև ե՞րբ պիտի այսպես շարունակվի... 
Մի՞թե ոչ մի ժամանակ ես նրա բերանից չպիտի լսեմ՝ նա ինձ սիրում է, թե ոչ»: 
Ահա այդ վերջին բառերն էին, որ օրիորդը կարդաց և այլևս չկարողացավ զսպել իրեն, արտասանեց այն երկնային բառերը, որոնց՝ մեծ դժվարությամբ նա կարողացել էր մինչև այդ ժամանակ սանձած պահել յուր մեջ, և որոնք ամեն ժամանակ պատրաստ էին հրաբխի լավայի նման դուրս ժայթքելու: 
Մի՞թե այլևս հնար կար ծածկելու, և այդ մեծ, սրբազան բառերի հետ նա տվեց նրան յուր սիրտը, յուր հոգին, յուր բոլոր գոյությունը...
Անցավ մի տարի: 
Սեյրանյանը տակավին բնակվում էր աղա Յագոր Բուղդանիչի տանը: 
Նրա և օր. Նունեի մեջ եղած հարաբերությունները բոլորովին սերտացել էին: 
Նրանց սիրո մեջ մի մազաչափ փոփոխություն անգամ չէր պատահել, նրանք ավելի ու ավելի անձնատուր էին լինում իրենց սիրո բուռն զգացմունքներին և կարծում էին, համոզված էին, որ այլևս ոչինչ ույժ նրանց սրտերը բաժանել չի կարող մինչև վերջին շունչը: 
Շատ անգամ լավ եղանակներին, երեկոները նրանք գնում էին զբոսնելու, իսկ կյուրակի առավոտները գնում էին եկեղեցի կամ մենակ երկուսով, և կամ երբեմն էլ նրանց ուղեկցում էր և՛ օրիորդի նույնչափ պարզամիտ, որքան և բարի մայրը, որ Սեյրանյանին յուր որդու չափ սիրում էր: 
Սիրահարվածները իրենց այնպես էին պահում, որ օրիորդի ծնողները ո՜չ թե իմանալ, այլ կասկած անգամ տանել, չէին կարող, որ նրանք սիրում են միմյանց, մանավանդ Սեյրանյանը, որ հենց սկզբից ճանաչված էր իբրև մի շատ համեստ, ազնիվ ու խելացի երիտասարդ:

Նրանց սիրահարական տեսակցություններն առհասարակ պատահում էին Սեյրանյանի սենյակում: 
Նրանք սիրում էին միմյանց անկեղծ կամ ինչպես ասում են, սուրբ սիրով: 
Նրանք ուրիշ ոչինչ չէին կամենում, բայց եթե միայն խոսել միմյանց հետ, զանազան երեխայական կատակներ անել, ծիծաղել, նայել միմյանց աչքերին, ժպտալ միմյանց երեսին և գրկախառնվել: 
Եվ այդ նրանց համար երկնային երջանկություն էր, որին ուրիշ մի բանի հետ փոխել չէին կարող: 
Նույն տարին Սեյրանյանը վերջնական քննություն տվավ գիմնազիոնում և ամենաառաջին ավարտողներից մեկը եղավ:

Այժմ հարկավոր էր հոգ տանել ապագայի մասին: 
Նա վաղուց արդեն, ուսումը թերի չթողնելու համար, մտադիր էր գնալ Ռուսիա կամ արտասահման ուսումն այնտեղի համալսարաններից մեկում շարունակելու, նա վաղուց մի որոշ նպատակ ուներ ընտրած — այն է՝ բժիշկ դառնալ՝ հայրենիքում գործելու համար: 
Նա սիրում էր հայրենիքը յուր սրտի սրբազան զգացմունքներով, սիրում էր կոշտ, կոպիտ գյուղացուն, նրա հողը, աշխատանքը, նրան համարում էր յուր հարազատը, յուր արյունակիցը, նրա և նրա քրտնաթոր աշխատանքի մեջ էր տեսնում յուր գոյության հենարանը, հետևաբար նա իրեն պարտավոր էր զգում օգնելու այդ գյուղացուն, օգնելու այնքան, որքան յուր ույժերը կներեին: 
Շատ անգամ այդ մասին նա խոսում էր Նունեի հետ, որ այդպիսի ժամանակներում ժպտալով ասում էր.



 --------------------------------------- 


— Այժմ այդպես ես ասում, բայց երբ կերթաս, կտեսնես եվրոպական կյանքը, կմտնես այդ կյանքի մեջ, կծանոթանաս նրա պայմանների, պահանջների հետ և վերջապես կընտելանաս այդ կյանքին, այն ժամանակ ոչ թե այդպես չես խոսի, այլև բոլորովին կմոռանաս գյուղացուն էլ, հայրենիքդ էլ, ինչպես այդ անում են մեր ներկա երիտասարդներից շատերը:

— Լսիր ինձ, Նունե, — պատասխանում էր Սեյրանյանը, — դու կատարյալ իրավունք ունես այդպես խոսելու, որովհետև շատ դեպքեր քեզ տեղիք են տվել այդպես դատելու: 
Բայց ինչի՞ դու ինձ անպատճառ կամենում ես նմանեցնել քո ասած երիտասարդներին... ինչի՞ դու չես կամենում նախ և առաջ քննել այն շրջապատող կյանքը, հասարակությունը, պայմանները, որոնց մեջ մեծացել են նրանք և ես... իսկ եթե դու քննես, կտեսնես, որ իրավ շատ մեծ տարբերություն կա դրանց մեջ..: 
Ես, իհարկե, ինձ չեմ ուզում գովել կամ արդարացնել, բայց այնուամենայնիվ, դու շատ լավ ճանաչում ես իմ բնավորությունս, բավական ծանոթ ես իմ վարած կյանքին... 
Եթե Թիֆլիսը, որ այսքան փչացած է, այսքան տարվա մեջ չկարողացավ ինձ փչացնել, փոխել իմ բնավորությունը, ապա հույս ունեմ, որ այլևս ոչինչ եվրոպական կյանք չի կարող ինձ փոխել: 
Ես քեզ կարող եմ հավատացնել, Նունե, որ չնայելով այսքան տարի հեռացած եմ գյուղից, հայրական օջախից, ավարտել եմ գիմնազիոնը, լավ, և կարելի է ասել, փառավոր կյանք եմ վարել, բայց այնուամենայնիվ ես այս րոպեիս դարձյալ գյուղացի եմ, իմ երակներիս մեջ վազում է դարձյալ ջանասեր գյուղացու տաք արյունը, և ես ամեն ժամանակ պատրաստ եմ հողը վարելու, դառն քրտինք թափելու, իսկ կալի «հորովելան» ինձ համար ավելի քաղցր է, ավելի մոտ իմ սրտին, քան զանազան սիմֆոնիաներ ու ռոմանսներ...
Այդպիսի խոսակցությունները ո՛րպես դուր էին գալիս Նունեին, ո՜րպիսի անհուն հոգեզմայլությամբ և երջանիկ ժպիտով նա նայում էր այդ ժամանակ Սեյրանյանի լուրջ, խելացի դեմքին:

— Ա՛խ, Գրիգոր, — շշնջում էր նա այդ ժամանակ, — դու քո այդ խոսքերով ակամայից ինձ սիրեցնել ես տալիս գյուղական կյանքը... 
Այո՛, քաղցր է դա, Գրիգոր... 
Ինչի՞ ես էլ գեղջկուհի չեմ ծնված... ես էլ կգործեի... քեզ հետ... միասին...
— Այո՜, այո՜, իմ անգի՛ն Նունե, մենք այնտեղ կգործենք միասին — այնտե՛ղ — գյուղի խաղաղության մեջ, — բացականչում էր ոգևորված երիտասարդը և Նունեին յուր հուզված կրծքին սեղմում:

Հուլիս ամիսն էր:

Երեկոյան, երբ արևն արդեն մայր էր մտել, Սեյրանյանը՝ յուր փոքրիկ լուսամատի առաջ նստած մտքում հազար ու մի նախագծեր էր կազմում յուր ապագայի համար... նա վաղուց արդեն ծնողներից համաձայնություն էր ստացել համալսարան գնալու և այժմ ուրախ էր, երջանիկ, ինչպես մի անմեղ մանկիկ, նրա սիրտը, հոգին, ուղեղը դեռ ծանրաբեռնված չէին կյանքի դառնություններով, և նա այդ դառնությունների մասին մտածել անգամ չէր կամենում: 
Ինչի՞: 
Ո՞վ գիտե, գուցե նա կարծում էր, որ մարդուս մի անգամ վիճակված բախտը նրանից այլևս հեռանալ չի կարող, կամ շատ կարելի է նա երկյուղ էր կրում, թե մի գուցե, ստեղծելով յուր առաջ մթին, մռայլ կյանք, թունավորվի յուր անհուն երջանկությունը... 
Ինչևիցե, բայց ի՞նչ հարկ էր ստեղծելու յուր առաջ մի այդպիսի մթին, մռայլ կյանք, քանի որ տակավին բախտը ժպտում էր նրան...
Դեռ երկար ժամանակ նստած անշարժ՝ նա անձնատուր էր եղել յուր քաղցր ցնորքներին, երբ հանկարծ ներս մտավ տանտիրոջ ծառան և նրան հեռագիր տալով, դուրս գնաց դարձյալ: 
Սեյրանյանն այդ առաջին անգամն էր, որ հեռագիր էր ստանում, այդ պատճառով նա անհանգստությամբ բացեց հեռագիրը և սկսեց լուռ կարդալ: 
Հանկարծ նա օձից խայթվածի նման վեր ցատկեց տեղից և, ամբողջ մարմնով դողալով, վայր ընկավ գետին: 
Հեռագիրը ընկել էր նրա կողքին:

Նունեն յուր սովորության համեմատ այդ միջոցին ներս մտավ սենյակը՝ նրա հետ մի փոքր խոսակցելու. բայց ո՛րքան զարմացավ և միևնույն ժամանակ վախեցավ նա, երբ նրան գետնի վերա անշունչ տարածված տեսավ: 
Նա իսկույն, խելագարի նման, բռնեց նրան և սկսեց շարժել:

— Գրիգո՜ր, Գրիգո՜ր, — կրկնում էր նա անդադար հուսահատությամբ:

Սեյրանյանը կենդանության մի նշույլ անգամ չէր ցույց տալիս:

Օրիորդը կարծեց թե նա արդեն մեռած է, բայց ինչի՞ց... սարսափից անպատմելի կերպով ցավում, ճմլվում էր նրա սիրտը: 
Նա դրեց յուր ձեռքը նրա կրծքին, — նա բաբախում էր, — յուր սիրելին տակավին կենդանի էր... 
Ուրեմն հույս կար... և նա իսկույն դուրս վազեց սենյակից: 
Մի րոպեից հետո նա դարձյալ ներս ընկավ մի ինչ-որ սրվակ ձեռքին բռնած: 
Նա մոտեցրեց սրվակը Սեյրանյանի քթին, և մի րոպեից հետո Գրիգորը բացեց աչքերը... 
Երբեք Նունեն յուր կյանքի մեջ այնքան չէր ուրախացել, որքան այդ րոպեին, երբ յուր սիրելիի մեռած հայացքը ընկավ յուր դեմքի վերա:

— Գրիգո՜ր, — բացականչեց նա և իսկույն գրկելով նրան՝ օգնեց ոտի կանգնելու: 
Նա Սեյրանյանին նստեցրեց մահճակալի վերա, ինքն ևս նստելով նրա կողքին, — Գրիգո՜ր, ի՞նչ է պատահել քեզ, — հարցրեց նա՝ ձեռքը նրա ճակատին դնելով:

Սեյրանյանն ապուշի նման նայում էր նրա երեսին:

— Դու ինձ չե՞ս լսում, Գրիգո՜ր, ի՞նչ է պատահել քեզ, — կրկնում էր օրիորդը անհանգստությամբ:

— Ի՞նչ, — վերջապես հարցրեց Սեյրանյանը մի տեսակ մեռած ձայնով:

— Ինչո՞ւ դու ուշաթափվել էիր... 
Դու հիվա՞նդ ես... 
Ի՞նչդ է ցավում:

Սեյրանյանը մի փոքր ուշքի եկավ, ըստ երևույթին, նա՝ ոչինչ չէր հիշում: 
Նա պինդ սեղմեց յուր գլուխը ձեռքերի մեջ: 
Հանկարծ նրա հայացքն ընկավ հատակի վերա ընկած հեռագրին, նա ուզեց վեր կենալ և վերցնել հեռագիրը. բայց այնքան ույժ չուներ: 
Նա անխոս, ձեռքով ցույց տվեց հատակի վերա ընկած հեռագիրը: 
Նունեն բոլորովին զարմացած վերցրեց այն և կարդաց: 
«Երեկ գիշեր ավազակները մտնելով ձեր տուն՝ ձեր ծնողներին սպանել են և ողջ հարստությունը տարել: 
Շուտով հասեք»: 
Սեյրանյանը հենց առաջին խոսքերի վերա ամեն բան հիշեց և անմեղ երեխայի նման հեկեկալով ընկավ բարձի վերա:

Նունեի համար ամեն բան պարզվեց այժմ: 
Բայց նա զարմացավ, թե ո՞ր անմիտը կամ անգութն էր մի այդպիսի հեռագիր ուղարկել... 
Մի՞թե կարելի էր մի այդպիսի սոսկալի հեռագիր ուղարկել որդուն... 
Եվ նա հասկացավ, թե մինչև ո՞ր աստիճան տանջվելիս պիտի լինի յուր սիրելին, չէ որ նրա տանջանքն և յուր տանջանքն էր, և նա լսելով Սեյրանյանի դառնագին հեկեկանքը, զգաց, որ արտասուքը խեղդում է իրեն էլ: 
Սակայն նա զսպեց իրեն, նա հասկացավ, որ այդ ժամանակ ինքը մի փոքր քաջասիրտ պիտի գտնվեր՝ յուր սիրելիին մխիթարելու համար: 
Եվ նա սկսեց մխիթարել նրան զանազան քաղցր ու սիրալիր խոսքերով: 
Բայց Սեյրանյանի կորուստն այնքան մեծ էր, որ նա չկարողացավ նրան հանգստացնել, մանավանդ որ այդ Սեյրանյանի կյանքում առաջին հարվածն էր:

— Ես չեմ կարող ապրել... 
Ես ո՜րբ եմ, — կրկնում էր նա՝ անդադար դառն արտասուք թափելով:

— Հանգստացի՛ր, Գրիգոր, հանգստացի՛ր, — սիրտ էր տալիս նրան Նունեն, — դու տակավին որբ չես, ես այստեղ եմ... 
Եվ ինչ կարող ես անել ճակատագրիդ դեմ... 
Դու տղամարդ ես, այդպես թուլասիրտ մի լինիլ... 
Արիացի՛ր, Գրիգորս... արտասուքը միայն կանայք են թափում:

Սեյրանյանն ամաչեց այդ խոսքերից և սրբեց արտասուքը:

— Ահա այդպե՛ս, Գրիգորս... 
Մի՞թե դու չես հասկանում, որ հուսահատությունը լավ չէ, որ մարդս հուսահատության երբեք անձնատուր չպիտի լինի, ապա թե ոչ նա կորած է... 
Եվ ինչի՞ դու չես կամենում ճանաչել կյանքը, հաշտվել նրա ձախորդությունների հետ... և որ մի մահկանացուն ազատ է դրանից: 
Կռվի՜ր, Գրիգոր, կյանքի ձախորդությունների դեմ, կռվիր անվեհեր, հաստատակամությամբ և հավ[Iատացիր, որ հաղթանակը քոնը կլինի...
Եվ օրիորդը նրան ավելի ևս խրախուսելու համար գրկեց նրան ջերմագին:

Այդ իսկ րոպեին սենյակի դուռը բացվեցավ և շեմքի վերա երևաց աղա Յագոր Բուղդանիչի կլոր, հաստ մարմինը: 
Նա տեսավ, որ յուր աղջիկը գրկած է Սեյրանյանին, և մի րոպե դեռ տեղն ու տեղը մնաց քարացած: 
Օր. Նունեն հորը տեսնելուն պես՝ մի ճիչ արձակեց, և բաց թողնելով Սեյրանյանին, իսկույն վեր թռավ տեղից: 
Սեյրանյանը մնաց ապշած: 
Աղա Յագոր Բուղդանիչն առհասարակ շատ քիչ էր մտնում նրա սենյակը և այս անգամ, երևի, չար բախտն էր բերում նրան, որպեսզի մի հարվածին ավելացնի և մյուսը:

Մենք, իհարկե, չենք կարող նկարագրել, թե այդ ժամանակ այդտեղ ինչ տեսարան ներկայացավ, թե ո՛րքան հիշոցներ, անվայել ածականներ, մինչև անգամ և կյանքի վերա սպառնալիքներ թափվեցան Նունեի և Սեյրանյանի գլխին, միայն այսքանս կասենք, որ մյուս օրն առավոտյան Սեյրանյանի՝ սենյակն արդեն դատարկված էր, և բոլոր կայքը նրա հորեղբոր այրի կնոջ տունն էր տարված, իսկ ինքը, Սեյրանյանն, արդեն իրենց գյուղի ճանապարհի վերա էր:

Դ
Այդ օրից անցել էր մի տարի: 
Մենք Նունեին և Սեյրանյանին դարձյալ տեսնում ենք մեր երկրորդ գլխում նկարագրած խուցի մեջ՝ կես գիշերին անձրևային եղանակին:

Երկարատև անջատումից հետո կրկին տեսակցությունը նրանց վերա մեծ ազդեցություն էր արել, մանավանդ Սեյրանյանի որ ամեն հույս կտրել էր, թե երբևիցե դարձյալ կարող էր տեսնել յուր սիրելիին, խոսել նրա հետ: 
Սակայն ի՞նչ զորություն կարող է բոլորովին ազատել երկու ամենաջերմ կերպով սիրող սրտեր. — այժմ Սեյրանյանը դարձյալ Նունեի գրկումն էր:

Օրիորդը խոսել չէր կարողանում, նրա հորդառատ արտասուքը արգելում էր նրան մի բառ անգամ արտասանելու, նա ույժ տալով յուր թույլ ձեռքերին, աշխատում էր որքան կարելի է սիրած երիտասարդին պինդ սեղմել յուր կրծքին: 
Նա կարծես վախենում էր, որ նրան դարձյալ կխլեն յուր գրկից, որ նրան այլևս երբեք չէր տեսնիլ: 
Սեյրանյանը լսելով նրա հեծկլտանքը և միևնույն ժամանակ մտաբերելով յուր անցյալը, չկարողացավ իրեն զսպել և ինքն էլ անմեղ երեխայի նման սկսեց լալ:

Տակավին երկար գրկախառնված, նրանք հեծկլտում էին ամեն ինչ մոռացած — երբ վերջապես սաստիկ քամին սուլելով անձրևի հետ ներս թափանցեց բաց դռնից և սթափեցրեց նրանց:

— Ե՜կ իմ կյանքս, իմ հոգիս, իմ հրեշտակս…	Ե՜կ, նստիր այստեղ, — ասաց Սեյրանյանը և գրկելով բո՛լորովին ույժի՝ց ընկած օրիորդին, նստեցրեց մահճակալի վերա, իսկ ինքը փակեց դուռը: 
— Օ՝, որքան բան ունիմ ես քեզ ասելու, քեզնից հարցնելու, անգին իմ Նունե, — խոսեց նա դարձյալ` նստելով օրիորդի կողքին և բռնելով նրա դողդոջուն քնքուշ ձեռքերը: 
— Բայց դու կմրսես, հրեշտակս, դու բոլորովին թրջվել ես... 
Սպասիր, իսկույն վերարկուս ծածկեմ. — և դարձյալ վեր կացավ տեղից, վերցրեց պատից կախած յուր հին վերարկուն և գորովագութ մոր նման գցեց օրիորդի թեթև կերպով ցնցվող ուսերի վերա: 
— Այսպես այժմ դու կտաքանաս, — սկսեց նա դարձյալ՝ նստելով նրա կողքին: 
— Այժմ ասա , հրեշտակս, դու ի՞նչ գիտեիր, թե ես այստեղ եմ…
— Գրիգո՛ր, մի՞թե ես եկել եմ քո այդպիսի չնչին հարցերին պատասխանելու... բավական է, որ ես դարձյալ քեզ հետ խոսում եմ...
Մռայլ երիտասարդի աչքերը փայլեցին ուրախությամբ, և նա համբույրներով ծածկեց օրիորդի նիհար, քնքուշ, սպիտակ ձեռքերը:

 — Անգին Նունե, գիտե՞ս, թե ո՛րպիսի երջանկություն են պատճառում թշվառիս քո այդ խոսքերը, — բացականչեց նա ոգևորված: 
— Բայց ինչի՞ չիմանամ, հոգիս, թե Դու ինչպես այս կեսգիշերին և այն էլ մի այսպիսի սարսափելի եղանակին կարողացար ինձ մոտ գալ... 
Դու ի՞նչ գիտեիր, որ ես եկել եմ և այս սենյակումն եմ բնակվում:

 — Ա՜խ, Գրիգոր, մի՞թե այդ դժվար է սիրող սրտի համար... 
Ես քեզ բոլորը կպատմեմ, բայց թող դեռ նայեմ քո դեմքին, չէ՞ որ ամբողջ մի երկար տարի ես քեզ չեմ տեսել: 
— Եվ նա ձեռքերը դնելով երիտասարդի ուսերի վերա, անհագ կերպով նայում էր նրա մեծ, կրակոտ աչքերին, որոնք այդ րոպեին փայլում էին անհուն երջանկությամբ: 
— Քո դեմքից ես գուշակում եմ, Գրիգոր, թե որքան վիշտ ու կարոտություն պիտի կրած լինիս, բայց, այնուամենայնիվ, քո աչքերը նույնն են մնացել...
— Իսկ դու թեև ավելի գունատվել ես ու նիհարել՝ բայց սովորականից ավելի գեղեցկացել և ավելի քնքշացել ես, — և նրանք դարձյալ ջերմագին գրկախառնվեցան: 
— Պատմի՛ր, պատմի՛ր, պատմի՛ր, հրեշտակս, թե ինչպե՞ս անցրիր դու այս չարագուշակ տարին, — ասաց դարձյալ Սեյրանյանը, վերջապես բաց թողնելով նրան: 
— Երևում է, որ դու շատ ես տանջվել:

— Այո՜, Գրիգո՜ր, ես շատ, խիստ շատ տանջվեցի այս մի տարվա մեջ, քո բացակայության միջոցին, — սկսեց օրիորդը խոր հոգոց հանելով: 
— Բավական չէր, որ քեզ այն սոսկալի դժբախտությունը պատահեց, իմ անգութ հայրս էլ քեզ այնպես անարգանքով վռնդեց մեր տանից: 
Եվ այդ բոլորը մի այնպիսի սարսափելի վշտի մեջ էր ձգել ինձ, որ ես մինչև այժմ վաղուց արդեն մեռած կլինեի, եթե քո սերը, քեզ կրկին տեսնելու հույսս քաջություն չէին ներշնչել ինձ: 
Քո կարոտդ մի կողմից տանջում էր ինձ, իսկ մյուս կողմից էլ իմ անգութ հայրս, այն չարագուշակ օրից հետո, ինձ մի րոպե անգամ հանգստություն չէր տալիս, ի՞նչ անասելի անարգանք ու անվայել խոսքեր ասես, որ նա իմ գլխիս չէր թափում... 
Որքան էլ քաջասրտություն ունենայի, Գրիգոր, որքան էլ նրա այդ խոսքերը ոչնչի տեղ չդնեի, բայց, այնուամենայնիվ, ես կին էի — մի թույլ, զգացող արարած, ես դիմանալ չէի կարող այս բոլորին — և ես վերջապես, գրեթե մերձ ի մահ հիվանդացա... 
Այդ Ժամանակվանից միայն իմ անգութ հայրս լռեց, այդ ժամանակ միայն նա հասկացավ, որ ինձ հետ շատ խիստ ու անխիղճ կերպով էր վարվում, և երբ ես առողջացա, այնուհետև նա ինձ մինչև օրս էլ ոչ մի անվայել խոսք չի ասել, մինչև անգամ մեր սիրո մասին ոչինչ չի հիշեցրել և ինձ հետ միշտ քաղցրությամբ է վարվել, իսկ մայրս, որ ինձ միշտ պաշտպանում էր, այժմ էլ ինձ սրբի տեղ պաշտում է... 
Եվ չնայելով, որ ես առողջացա, բայց մեր սիրո ցավը սարսափելի կերպով կրծում էր սիրտս, մանավանդ որ քեզնից ոչ մի լուր չէի ստանում... 
Ամեն օր, ամեն օր, ամեն րոպե իմ միտքս միշտ և միշտ քեզ մոտ էր: 
Ավելորդ է ասելը, թե ինչպես անցրի ես այս ամբողջ երկար տարին... 
Ես հույս ունեի, որ դարձյալ քեզ կտեսնեմ և այդ հույսս, իրագործվեցավ սրանից երեք օր առաջ երեկոյան, երբ դու այնպես շտապով անցնում էիր մեր տան առջևով: 
Ես այդ րոպեին մեր պատշգամբումն էի, և միտքս ամբողջապես դարձյալ դու էիր պաշարել: 
Ես հիշում էի մեր անցյալը, մեր քաղցր անցյալը, երևակայում էի քո վիճակը, և, ո՞վ գիտե, թե ինչեր էի մտածում քեզ վերա, ես վերջապես չկարողացա ինձ զսպել և լաց եղա... 
Օ, Գրիգոր, դու չես կարող երևակայել, որքան ծանրություն էի զգում առանց քեզ... 
Ես տեսա քեզ անցնելիս մեր պատշգամբի տակով, իսկույն ճանաչեցի քեզ և այդ ժամանակ չգիտեմ, թե հանկարծ ինչ պատահեցավ ինձ, միայն ակամայից մի ճիչ արձակեցի և ընկա ուշաթափ... ինձ ուշքի բերին և երբ ուշաթափվելուս պատճառն հարցրին, ես պատասխանեցի, որ գլխիս վերա հանկարծ մի ինչ-որ սաստիկ ցավ զգացի, որին իբր թե չկարողացա դիմանալ: 
Այնուհետև ամբողջ երեք օր ես մի վայրկյան անգամ հանգստություն չունեի... վերջապես ես վճռեցի անպատճառ տեսնվել քեզ հետ, ես այլևս չէի կարողանում համբերել:
Բայց ինչպե՞ս, ինչպե՞ս իմանայի, թե դու որտեղ ես բնակում. — այդ միտքն ինձ հուսահատեցնում էր... 
Երեկ երեկոյան ես դարձյալ մեր պատշգամբումն էի, և աչքերս ակամայից քեզ էին որոնում, իսկ ներսից կարծես մեկն ասում էր, որ դու պիտի անցնես այն կողմովն, և իրավ որ ես տեսա քեզ վերևից շտապով գալիս, դու այնպես էիր անցնում, որ կարծես քեզ ոչինչ չէր հետաքրքրում. մինչև անգամ չէիր նայում մեր պատշգամբին: 
Իսկույն ես ներս գնացի, գլխարկս ծածկեցի, ներքև վազեցի, և առանց աչքս հեռացնելու, հեռվից սկսեցի հետևել քեզ մինչև այստեղ — սենյակդ: 
Օ՛, Գրիգոր, ես պատրաստ էի այդ ժամանակ ներս ընկնել քեզ մոտ, եթե միայն... չամաչեի և երկյուղ չկրեի ուրիշներից... 
Բայց ես խո իմանում էի քո բնակությանդ տեղը, ուրիշ ի՞նչ էր հարկավոր ինձ այլևս... սակայն դարձյալ մի միտք ինձ անհանգստացնում էր, այն՝ թե ի՞նչպես և ե՞րբ տեսնվեի քեզ հետ: 
Շատ մտածելուց հետո վերջապես վճռեցի հենց այս գիշեր անպատճառ գալ քեզ մոտ՝ թեկուզ դրա համար ինձ սպանելու էլ լինեին: 
Ամեն կողմից ինձ հաջողություն էին խոստանում միտքս իրագործելու, հայրս, որից ես ամենից շատ էի երկյուղ կրում, բոլորովին արբած վերադարձավ տուն և իսկույն ևեթ քնեց, մայրս էլ երկար չմնաց արթուն — նա էլ մենակության պատճառով շուտով քնեց, իսկ եղանակի վատության պատճառով մեր բնակիչները բոլորը տուն էին մտել, և այսպես ես ոչ ոքից երկյուղ չունեի: 
Իմ ննջարանս բոլորովին առանձին է. ես կամաց ու աներկյուղ դուրս եկա և վճռականապես դիմեցի դեպի քո սենյակը: 
Եվ այժմ, ահա՛, ես այստեղ — քեզ մոտ եմ, ի՜մ Գրիգոր:

Եվ օրիորդը վերջին խոսքերի հետ փաթաթվեցավ նրա վզովը:

— Դու հերոս ես, իմ անգի՛ն Նունե, — բացականչեց ոգևորված երիտասարդը:

— Այո՛, սերն ինձ նման թույլ արարածներին անգամ քաջություն է տալիս, — շշնջաց օրիորդը: 
— Ես քեզ բոլորը պատմեցի, Գրիգոր, — խոսեց դարձյալ մի րոպեից հետո, — բայց ես գիտեմ, տեսնում եմ, որ իմ տանջանքս համեմատելով քոնի հետ չնչին մի բան պիտի լինի, այնպես չէ՞, Գրիգորս... բայց պատմիր, պատմիր քո այս մի տարվա կյանքը, ես չափից դուրս հետաքրքրվում եմ դրանով: 
Շորերդ, դեմքդ ցույց են տալիս, որ դու ավելի ես կորցրել, քան որ ես էի կարծում: 
Երիտասարդի դեմքը դարձյալ մռայլվեցավ, դառնության կնճիռները դարձյալ ծածկեցին նրա լայն ճակատը:

— Այն օրից, երբ իմ խաբուսիկ բախտի անիվը սկսեց հակառակ պտտվել, — սկսեց նա, — այսինքն այն օրից, երբ իմ անբախտ ծնողներիս մահվան գույժն ստացա և այնպես խիստ կերպով անարգվեցա քո հորից, մինչև օրս տակավին ոչ մի բան ինձ ուրախություն, մի քաղցր ժպիտ անգամ չի պատճառել... 
Ես, իհարկե, քեզ չեմ պատմի մանրամասնորեն, թե ինչ եմ կրել ես այս ամբողջ մի տարվա ընթացքում. միայն այսքանս կասեմ, որ իմ սիրտս բոլոր այդ ժամանակ թույն էր...
«Երբ ես գնացի մեր գյուղը, սրտի անպատմելի վշտով տեսա անբախտ ծնողներիս անտեր թափած դիակները, որոնց անգութ թուրք ավազակները, որ նոր էին հայտնվել մեր գյուղի շրջակայքում, իրենց ագահությանը զոհ էին տարել: 
Իմանալով, որ իմ հայրս գրեթե ամենահարուստն է ամբողջ գյուղի մեջ, նրանք օգուտ են քաղել եղանակի վատությունից, գիշերով մտել են մեր տունը և հրամայել են ծնողներիս, որ իրենց հարստության տեղը ցույց տան, հակառակ դեպքում սպառնացել են երկուսին էլ մորթելու: 
Հայրս վատ սովորություն ուներ հարստության մեծ մասը ձեռքի տակ պահելու և այն էլ փող դարձրած, նա այդ պահում էր միայն իրեն հայտնի գաղտնի տեղում: 
Դեռ երկար ժամանակ նա չի կամեցել զրկվել յուր այդ խնայողությամբ գումարած հարստությունից, բայց վերջապես, նա իրեն կյանքն ավելի թանկ է համարել, քան հարստությունը և բոլորը հանձնել է ավազակներին: 
Չգիտեմ, թե գումարը որքան է եղել իսկապես, բայց գիտեմ, որ բավական շատ պետք է լիներ: 
Սակայն անիրավ ավազակները դրանով չեն բավականանում և, երկյուղ կրելով, թե մի գուցե ծնողներս նրանց մատնեն, նրանք երկուսին էլ մորթում են ու փախչում:

Այդ բոլորը ինձ պատմեց մեր ծառան, որ այդ տեսարանին ներկա է եղել, բայց մի կերպով ազատվել է նրանց ձեռքից: 
Հարևան քաղաքի ոստիկանությունը թեպետ իմացել և իսկույն հետախուզություն է սկսել, բայց ավազակները մինչև օրս էլ կորած են:

Ամբողջ հինգ օր անբախտ ծնողներիս դիակներն ընկած էին, և ես նրանց թաղելոլ փող չէի գտնում: 
Մենք ունեինք մի փոքրիկ կալվածք, մի քանի լավ եզներ ու ոչխար, վերջինս տանող տանո՛ղի է եղել, իսկ եզների վերաբերմամբ մի փոքր ազնիվ են գտնվել: 
Եզներին իսկույն ևեթ ծախեցի շատ աժան գնով և ստացած փողով թաղեցի ծնողներիս... 
Այնուհետև ո՞ւր գնայի, ի՞նչ անեի, ինչպե՞ս կառավարվեի — այդ հարցերն էին ինձ անդադար զբաղեցնում, և իմ ուղեղս մի այնպիսի թմրած դրության մեջ էր, որ դրանց ոչ մի կերպ լուծել չէի կարողանում: 
Մի կողմից իմ սիրելի ծնողներիս անտանելի կորուստը, մյուս կողմից մեր անտանելի անջատումը, երրորդ կողմից իմ աղքատանալս, մի խոսքով այն անհամար ձախորդություններն ու հարվածները, որ ամեն կողմից տեղում էին թշվառիս վերա, ինձ մի տեսակ անտանելի, հուսահատական դրության մեջ էին ձգել, այնպես որ ես այժմ զարմանում եմ, թե ինչպես եղավ, որ չխելագարվեցի... կյանքը ինձ համար այնքան անտանելի էր, որ մինչև իսկ մի քանի անգամ մտադրվեցի ինքնասպանություն գործել, բայց այդ առավել ևս սարսափելի էր թվում ինձ, երբ մտածում էի դրա բոլոր հետևանքների մասին:

— Ո՜չ, — մտածում էի ես՝ հիշելով քո խոսքերը, — Նունեն ուղիղ էր ասում, ավելի լավ է կռվել կյանքի դառնությունների՝ դեմ, և հաղթանակը գուցե իմ կողմը լինի... չէ՞որ ես մարդ եմ, այլ խոսքերով — ամենաուժեղը բոլոր արարածների մեջ... 
Ամեն բան պետք է փորձել: 
Այդ խոսքերն անպայման դրոշմված են յուրաքանչյուրիս վերա — այդպես է կյանքը, այդպես է մարդկությունը... 
Խո հավիտյան չեմ տանջվիլ... երևի մի օր ինձ համար դարձյալ պայծառ օր կփայլե... 
Եվ այդ խրախուսանքն ինձ սիրտ էր տալիս, այդպիսի մտածմունքներից հետո իմ անտանելի վիշտս փոքր-ինչ թեթևանում էր»:

Նա լռեց և ձեռքը մի քանի անգամ անցրեց իր երկար մազերի միջով: 
Նրա բոլոր այդ պատմության ժամանակ Նունեն ձեռքը փաթաթել էր նրա պարանոցովը և յուր գեղեցիկ գլուխը դրած նրա ուսին մեծ կարեկցությամբ նայում էր նրա թախծալից դեմքին և աչքերին:

— Ես քեզ մի քանի անգամ ասել էի, սիրելիս, — շարունակեց նա փոքր-ինչ հանգստանալուց հետո, — որ համալսարան պիտի գնամ ուսումս շարունակելու: 
Հասկանալի է, որ այդ խափանվեցավ. դրա համար փող էր հարկավոր, իսկ ես դեռ գյուղումը հազիվ էի կարողանում կառավարվել... 
Ո՞ւմ դիմեի, ոչ ոք չկար, և եթե ունենայի էլ մի այդպիսի ազգական կամ, ինչպես ասում են, բարեկամ, ո՞վ է գժվել այս ժամանակին մի որևիցե ինձ նման աղքատին օգնելու... 
Ես ո՜չ մի կերպ չէի կամենում այստեղ — քաղաք իջնել: 
Քաղաքում ապրելն ինձ համար որքան անկարելի, նույնքան և անտանելի պիտի լիներ, ավելի այն պատճառով իհարկե, որ պիտի ապրեի քեզ մոտ, բայց քեզ հետ տեսնվելը, խոսելը մինչև անգամ ողջունելը արգելված պիտի լիներ... 
Քեզ վերա ունեցած բոլոր հույսս դեռ այն ժամանակվանից կտրեցի, երբ քո հայրն այնպես խիստ անարգանքով և կյանքիս դեմ սպառնանք կարդալով վռնդեց ձեր տնից: 
Եվ այդ պատճառով ես մի տարի շարունակ մեր գյուղում մնացի: 
Այդ միջոցին ես ամեն կերպ աշխատում էի քեզ մոռանալ, ճնշել, մեռցնել իմ մեջ այն սարսափելի կերպով կեղեքող զգացմունքը, որ ես տածում էի դեպի քեզ. բայց՝ անգի՜ն իմ Նունե, մի՞թե այդ կարելի էր... մի՞թե կարելի է սոսկալի հրդեհը փչելով հանգցնել...
Շատ անգամ նստած մենակ, ես դառնությամբ մտածում էի իմ անհոգ անցյալի վերա, երբ մի տարի առաջ ես ապրում էի քեզ հետ միասին, երբ մենք սիրում էինք միմյանց ազատ, խոսում, դատում, վիճաբանում էինք, երբ երջանիկ էինք բառիս բուն նշանակությամբ, և այդ մտածմունքը, այդ դառն մտածմունքը ավելի ու ավելի կրկնապատկում էր իմ վիշտը... 
Որ կողմս նայում էի– ամենուրեք գերեզմանական լռություն... չունեի գոնե մի բարեկամ, մի մտերիմ ընկեր, որ այդպիսի ժամանակներում ինձ մի քանի մխիթարական խոսքեր ասեր, չկայիր դու, անգի՛ն իմ Նունե, որ քո այդ քաղցր, սփոփիչ լեզվով թեթևացնեիր իմ անտանելի վիշտս և իմ մեջ նոր հույս, նոր եռանդ ներշնչեիր... 
Եվ այդպիսի ժամանակներում ես ճարահատյալ անձնատուր էի լինում լացին, ես դառն արտասուք էի թափում, և իմ այդ արտասուքս վերջ չէր ունենում:

— Այս թուլասրտություն է, — ասացի վերջապես ինքս ինձ և այնուհետև ամբողջ մի տարի ևս– միայն գրքերին անձնատուր եղա: 
Այդ բոլոր ժամանակ ես կառավարվում էի մեր փոքրիկ կալվածքից ստացած փողով, որ շատ աժան գնով ծախեցի: 
Այնուհետև չգիտեի, թե ի՞նչ պիտի անեմ... 
Ես մի որոշյալ ապագայի հույս չունեի և ամեն բան բախտի բերմունքին էի թողել — թո՜ղ ճակատագիրս կատարվի, — անդադար կրկնում էի ես:

Մի անգամ, այսինքն սրանից երկու շաբաթ առաջ, Պետերբուրգից ես մի նամակ ստացա, որ իմ դասընկերիցս էր: 
Ես ու նա միասին պիտի գնայինք համալսարան, նա գնաց Պետերբուրգ, իսկ ինձ պատահած դժբախտության պատճառով ես մնացի: 
Նա գրում էր յուր նամակում, որ լսել է իմ դժբախտությունս, այսինքն իմ բոլորովին աղքատանալս, և խորհուրդ էր տալիս, որ եթե ես չեմ փոխել ուսումս շարունակելու մտադրությունս, թող մինչև Պետերբուրգ հասնելու ճանապարհածախս ճարեմ և այս տարի գնամ այնտեղ համալսարան մտնելու: 
Թեպետև նա շատ հարստի զավակ չէ, բայց այնուամենայնիվ խոստանում էր, որ ինձ մի կերպ կարող էր յուր մոտ պահել: 
Այդ, իհարկե, ինձ համար մեծ ուրախություն էր, և ես շտապեցի այստեղ — քաղաք իջնելու: 
Այնտեղ անմիջապես սկսեցի հանգանակություն անել իմ ընկերներիս մեջ, որոնք շատ քիչ են, բայց ժողովածն այնքան չնչին է, որ չոր հացի համար անգամ բավական չէ մինչև տեղ հասնելս... 
Եվ այժմ չգիտեմ թե ինչ պիտի անեմ:

Նունեն թողեց նրա պարանոցն և նայելով ուղղակի նրա գրեթե արտասվալից աչքերին, ասաց.
— Եվ դրա համար դու հուսահատվո՞ւմ ես, Գրիգոր:

— Ուրիշ ի՞նչ կարող եմ ասել, անգին Նունե. իմ բոլոր հույսն դրա վերա էր. բայց երբ այդ ևս չհաջողվեցավ…
— Դու բոլորին դիմե՞լ ես դրա համար:

— Բոլորին, ում հետ էլ որ լավ ծանոթ եմ:

— Իսկ ինձ դիմե՞լ ես:

Երիտասարդը զարմացմամբ նայեց ուղղակի նրա աչքերին:

— Քե՞զ, — կանչեց նա:

— Հենց ինձ, ինչի՞ ես զարմանում:

— Բայց դու ի՞նչ ունիս, անգին Նունե:

— Այնքան փող, որ իմ կարծիքով կարող է ճանապարհածախսդ ծածկել:

— Դու կատա՞կ ես անում, Նունե...
— Հավատացիր, Գրիգոր, ես անկեղծ եմ ասում... 
Անցյալ տարվա ռոճիկիս մի մասն է, որ ես պահած ունեմ... 
Այս տարի հիվանդությանս պատճառով ես ուսումնարան չէի գնում, ապա թե ոչ ավելի կունենայի հավաքած... 
Բայց ինչ որ ունիմ, այն էլ բավական է քեզ տեղ հասնելու համար, իսկ այնուհետև բոլոր ռոճիկս քեզ կուղարկեմ, որովհետև ես այժմ ինձ բավական առողջ եմ զգում և ինձ համար դարձյալ տեղ կճարեմ ուսումնարանում:

Սեյրանյանը դեռ մի րոպե լուռ, կարծես պապանձված, նայեց նրա լուրջ, գեղեցիկ դեմքին, հետո գլուխը կախեց, և արտասուքի կաթիլներ գլորվեցին նրա այտերի վերայով:

— Աստված իմ, դու լալի՞ս ես, Գրիգոր, — կանչեց օրիորդը նրա ձեռքերը բռնելով:

— Ես ամաչում եմ... — շշնջաց Սեյրանյանը:

— Օ՛, նրա համար, որ ես կամենում եմ քեզ օգնե՞լ...
Եվ օրիորդը ջերմագին գրկեց նրան:

— Անմի՛տ, չէ՞ որ ես քեզ սիրում եմ, — շշնջաց նա նրա ականջին:

Երիտասարդը յուր գլուխը սեղմեց նրա կրծքին, նրանք այդպես անշարժ մնացին երկար:

Վերջապես հանկարծ օրիորդը բաց թողեց նրան և վեր կացավ տեղից:

— Ես ուշացա, — ասաց նա, — ո՞վ գիտե լուսանում է...
Եվ նա դիմեց դեպի դուռը:

— Սպասի՛ր, մենակ խո՞ չես կարող գնալ, — կանչեց Սեյրանյանն և վեր թռչելով տեղից, շտապով ծածկեց գլխարկը, վերցրեց անկյունից հաստ ձեռնափայտը, և երկուսով դուրս գնացին:

Անձրևը վաղուց արդեն դադարել էր, և քամին հանդարտվել. երկնքում պլպլում էին անթիվ աստղեր, իսկ հեռու արևելքում արշալույսը նոր-նոր սկսել էր բացվել: 
Փողոցում բոլորովին ցեխ չկար, հեղեղանման անձրևը քշել, տարել էր յուր ջրերի հետ հողն ու աղբը, և այժմ գիշերային մթության մեջ սպիտակին էին տալիս քաղաքի քարած փողոցները: 
Փողոցներում մարդ չէր երևում: 
Նրանք կամաց խոսելով առաջ էին գնում:

— Այժմ ձեր բակի դուռը բա՞ց կլինի, հանկարծ անհանգստությամբ հարցրեց Սեյրանյանը:

— Դու չգիտե՞ս, որ մեր բակի դուռը գիշեր-ցերեկ բաց է լինում, — պատասխանեց օրիորդը:

Նրանք հասան աղա Յագոր Բուղդանիչի տան բակի դռներին:

— Առ քո վերարկուդ, Գրիգոր, — ասաց օրիորդը և վերարկուն, որ մինչև այդ ժամանակ յուր ուսերին էր ծածկել, գցեց Սեյրանյանի ուսերին: 
— Բարի՛ գիշեր, Գրիգոր... մինչև վաղը...
— Բարի գիշեր, իմ հրեշտակս, — շշնջաց երիտասարդը և ջերմ կերպով համբուրեց նրա ձեռքը:

Օրիորդը անհետացավ իրենց բակի դռներից ներս, իսկ Սեյրանյանը, կարծես վերածնված, վերադարձավ յուր խուցը:

Ամառը երբեմն եղանակը մի, քանի օր շարունակ միևնույն ժամերին միանման է լինում: 
Զարմանաք չէ ուրեմն որ հետևյալ գիշերն էլ եղանակն շատ վատ էր. անձրև էր գալիս և սարսափելի որոտում:

Սեյրանյանն անհանգստությամբ սպասում էր Նունեի գալուն: 
Նա շուտ-շուտ դուրս էր նայում, բայց տակավին Նունեն չկար: 
Հազար ու մի չար մտքեր ալեկոծում էին նրա սիրտը, եթե օրիորդին մի բան պատահելու լինի, ո՞վ կլինի մեղավորը, ո՞վ կլինի պատճառը... նա անիծեց իր ծնունդը, հագավ վերարկուն և անկյունից վերցնելով յուր հաստ ձեռնափայտը, դուրս գնաց շտապով: 
Արդեն ժամի տասնմեկն էր խփում քաղաքային ժամացույցը, անձրևը շարունակ շըփ-շըփում էր, պեծին-պեծին էր տալիս, փողոցներում դարձյալ մարդ չէր երևում, միայն մի քանի կառքեր գլուխները ծածկած անցնում էին գռգռալով:

Սեյրանյանը շտապ քայլերով գնում էր դեպի աղա Յագոր Բուղդանիչի տան կողմը, նա վճռել էր գնալ և սպասել Նունեին նրանց դռների մոտ: 
Բայց ահա հեռվից ով որ շտապով գալիս էր դեպի նա: 
Նրանք մոտեցան, և Սեյրանյանը ճանաչեց նրան:

— Նունե , — կանչեց նա ուրախությամբ:

— Այդ դո՞ւ ես, Գրիգոր, կարծեցի, թե ավազակ ես... գնանք շուտով:

Եվ նրանք ծիծաղելով ձեռք-ձեռքի տվին և գրեթե շարունակ վազելով, հասան մեզ ծանոթ խուցը:

— Ես քո մասին սկսել էի շատ անհանգիստ լինեի հրեշտակս, — ասաց Սեյրանյանը՝ դուռը փակելուց հետո նստելով օրիորդի կողքին, որ արդեն մտնելուն պես վերայի շալը մի կողմն էր ձգել և ժպիտը դեմքին մահճակալի վերա նստել: 
— Ես կարծում էի, թե ձեր տանը իմացել են:

— Օ՛, ոչ, — կանչեց ուրախ ծիծաղելով օրիորդը, — երեկ գիշեր, որ այստեղից վերադարձա տուն, ոչ ոք ոչինչ չլսեց:




 --------------------------------------- 


Ես կամաց մտա սենյակս, և որպեսզի ծնողներս չիմանային, որ ես գիշերով դուրսն եմ եղել, իսկույն ևեթ շորերս փռեցի, և մինչև առավոտն արդեն ցամաքել էին, և բացի այդ ես հին շորերս ունեի հագած, ահա այս. իսկ տանն հագնելու շորս ուրիշ է... 
Բայց այս գիշեր իմ ուշանալուս պատճառն այն էր. որ հայրս երեկվանից մի փոքր ուշ քնեց, նա դարձյալ արբած էր... խմելը նրա համար արդեն բնավորություն է դարձել, դու այդ գիտես... 
Ամեն կողմից դարձյալ ինձ հաջողություն էին խոստանում... 
Տեսնո՞ւմ ես, Գրիգոր, բնությունն անգամ մեր կողմն է, չնայելով որ մի լավ էլ թրջվեցինք:

Եվ դարձյալ ուրախ կերպով ծիծաղեց, իսկ Սեյրանյանն անհագ կերպով նայում էր նրա քնքուշ, չքնաղ դեմքին և միայն ժպտում էր:

— Այս ի՞նչ վատ սենյակում ես ապրում, Գրիգոր, — խոսեց դարձյալ օրիորդը չորս կողմն ակնարկ ձգելուց հետո: 
— Երեկ գիշեր ես այնպես հափշտակված էի քեզ վերստին գտնելովս, որ բոլորովին չնկատեցի, թե քո սենյակն այսպես մութ, խոնավ, աղքատ է... չէ որ դու այստեղ կհիվանդանաս:

— Ի՞նչ կարող եմ անել, սիրելիս, դեռ սրա՝ վարձն էլ հազիվ կարողացա վճարել, ո՞ւր մնաց որ սրանից լավ սենյակում ապրեի...
— Ամսական ի՞նչ ես վճարում:

— Երկու ռուբլի:

— Իսկ մինչև օրս ինչո՞վ էիր կառավարվում:

— Մի քանի ռուբլի ունեի, այն էլ այս մի քանի օրերս հատավ:

— Հետո ի՞նչ պիտի անեիր:

— Աստված գիտե...
— Ճաշելիս ի՞նչ ես ուտում:

— Միայն ցամաք հաց:

— Թեյ խմո՞ւմ ես:

— Այդ քանի ժամանակ է, ինչ ես թեյի երես չեմ տեսել: 
— Նրա ձայնը դողաց, և նա աչքերը վայր թողեց:

— Խե՜ղճ, անբախտ իմ Գրիգոր, — մեծ կարեկցությամբ խոսեց օրիորդը՝ գրկելով նրա պարանոցը: 
— Ո՛րպես մարդուս բախտը փոփոխական է, տեսնո՞ւմ ես — մեկն այսօր հարուստ է, վաղն արդեն աղքատ, մուրացկան, մեկն այսօր երջանիկ է, վաղն արդեն ամենաթշվառը... այդ սարսափելի է... 
Այո , ես հասկանում եմ քո դրությունը, անբա՜խտ իմ Գրիգոր, անգի՜ն իմ Գրիգոր... և կաշխատեմ միշտ օգնության ձեռք կարկառել քեզ... այդ ես կարող եմ և պետք է անեմ... միայն թե դու միշտ քաջասիրտ կաց, հաստատակամ, երբեք թշվառությանդ մասին մի՛ մտածիլ... միշտ ուրախ կաց, ծիծաղիր, խնդա... քո թախծությունը առավել ևս կտրատում է իմ սիրտս... չէ որ այդ սիրտը քոնն է, քոնը մինչև վերջին շունչս...
Սեյրանյանի աչքերում հավաքվել էին արտասուքի կաթիլներ. նա միայն լռում էր:

Օրիորդը հանեց գրպանից թղթի մի փոքրիկ փաթաթոց և, տալով նրան, ասաց.
— Ահա՛, Գրիգոր, որ երեկ գիշեր խոստացա: 
Սեյրանյանը մեքենայաբար առավ այն. հավաքված կաթիլները հանկարծ դուրս ցայտեցին նրա աչքերից, և նա, ընկնելով ծնկների վերա օրիորդի առաջ, սկսեց անդադար համբուրել նրա ձեռքերը և լալ, առանց մի ձայն հանելու:

— Ի՞նչ ես անում, Գրիգոր, ի՞նչ ես անում, — կանչեց իսկույն օրիորդը և շտապով ետ քաշեց ձեռքերը, — վեր կաց, աղաչում եմ, վեր կաց... — Սեյրանյանը չէր ուզում վեր կենալ:

— Ես իսկույն այստեղից կփախչեմ, եթե դու ինձ չես լսի...
Եվ օրիորդը վեր կացավ ու ցույց տվավ, թե ուզում է դուրս գնալ:

— Կա՜ց, — շշնջաց Սեյրանյանը և վեր կացավ:

— Տե՜ր աստված, մի՞թե կարելի է այդպես անել — ասաց օրիորդը անբավական ձայնով: 
— Ես չեմ կարող ասել, թե ինչպե՜ս դու վիրավորեցիր դրանով իմ սիրտը... 
Այդպիսի ամենաչնչին բաների համար թե դու միշտ այդպես արեցիր, այսուհետև ես այլևս... քո երեսին անգամ չեմ նայիր
— Ներիր... — ուզեց խոսել Սեյրանյանը, բայց հանկարծ օրիորդը մի ձեռքով փակեց նրա բերանը և մյուս ձեռքով գրկեց պարանոցը, համբուրեց նրա ճակատը և ծիծաղելով դարձյալ բաց թողեց նրան:

— Այժմ դու ինձ այս ասա. ե՞րբ ես ճանապարհ ընկնում, — հարցրեց նա դարձյալ ծիծաղելով:
,
— Ե՞րբ... չուշանալու համար մի քանի օրից հետո, — պատասխանեց Սեյրանյանը:

Չորս օրից հետո, արդեն բոլոր պատրաստությունները տեսած, Սեյրանյանը ճանապարհ պիտի ընկներ դեպի Պետերբուրգ: 
Դրա նախորդ գիշերը սիրահարները դարձյալ տեսնվեցան միմյանց հետ: 
Խիստ սրտաշարժ էր նրանց անջատման րոպեն, նրանք երկար, շատ երկար ժամանակ միմյանց գրկած արտասուք էին թափում միայն...
Օրիորդը «գնաս բարևի» վերջի րոպեին ասաց նրան.
— Գնա՛, Գրիգորս, աստված քեզ հետ. քեզ ընկեր է իմ հոգիս... չմոռանաս ինձ և միշտ նամակ գրիր... 
Եթե կենդանի մնացինք, մենք դարձյալ կտեսնվենք և…	և…	այնուհետև արդեն երջանիկ կլինենք...
Մյուս օրն առավոտյան Սեյրանյանն արդեն Պետերբուրգի ճանապարհի վերա էր:

Ե
Այդ օրից անցել էր հինգ տարի:

Հուլիսի սկիզբն էր:

Երեկոյան մայր մտնող արևի վերջին թույլ ճառագայթները լուսավորում էին ամառանոցի գեղեցկաշեն տների ապակիները, որոնք հեռվից վառ ճրագների էին նմանում:

Ցերեկվա շոգից հետո օդի մեջ սկսել էր արդեն մի՝ տեսակ զովություն տիրել: 
Թռչունները տակավին ճլվլում էին ծառերի վերա: 
Հասարակաց այգիում նվագում էր զինվորական երաժշտական խումբը: 
Ամառանոցի գրեթե բոլոր բնակիչները՝ երեխաներից սկսած մինչև ծերերը՝ բոլորն էլ այնտեղ էին: 
Ահա այստեղ մայրը, հանդարտ զբոսնելով, նայում է ուրախությամբ յուր սիրելի զավակներին, որոնք օտարների երեխանց հետ բարեկամանալով, վազվզում են այգիների ճեմելիքներում, այնտեղ երիտասարդ երջանիկ ամուսինները կուռ-կուռի տված՝ ծանր-ծանր շարժում են ոտները, մյուս կողմն ուսումնարանների երկու սեռին պատկանող զվարճասեր երիտասարդներ միմյանց առաջ հազար ու մի կոմպլիմաններ են թափում — մի խոսքով, որ կողմը դառնայիր — ամենուրեք — ժպիտ, ծիծաղ, ուրախություն, բերկրանք...
Բայց այդ ընդհանուր ուրախությանը չէր մասնակցում մեկը: 
— Դա մի կին էր, որ այդ ժամանակ գտնվում էր այգիից ոչ այնքան հեռու գտնված մի գեղեցկաշեն տան վերին հարկի սենյակներից մեկում, որի բոլորովին բաց պատուհանները նայում էին դեպի այգին: 
Նա նստած էր սենյակի մեջտեղում դրված կլոր սեղանի առաջ բազկաթոռի վերա: 
Նրա գլուխը կարծես ակամայից թույլ կերպով ընկած էր ձախ ուսի վերա, իսկ աջ ձեռքը դանդաղ կերպով շարժում էր գրիչը, առջևը դրված թղթի վերա:

Դեռ մի քանի րոպե նա այդպես գրում էր, հետո երևի, հոգնելով, գրիչը վայր դրեց կամ, ավելի լավ ասած, գրիչը վայր ընկավ նրա ձեռքից և, մի քանի վայրկյան անշարժ մնալուց հետո, նա կամաց վեր կացավ տեղից, և օրորվելով, ինչպես նոր ոտը լինող մի մանուկ, հազիվհազ մոտեցավ պատուհաններից մեկին: 
Մեղմ հովիկը դրսից շոյեց նրա դեմքը, և նա ազատ շունչ առավ:

Նա շատ նիհար, դեղնած դեմքով, բարձրահասակ, մոտ քսաներեքամյա մի կին էր: 
Ինչպես երևում էր՝ նրա մարմինը մի ժամանակ բոլորովին կանոնավոր կերպով էր կազմված եղել, իսկ ինքը բավական գեղեցիկ, բայց այժմ նրա խիստ հիվանդության պատճառով, որ աչքի էր ընկնում հենց առաջին հայացքից, նա ավելի մի անդրգերեզմանային ոգու էր նմանում, քան կենդանի արարածի: 
Նրա սպիտակ, տանու հանդերձը, որ մի տեսակ փայլ էր տալիս նրա դեղնած դեմքին, իջել էր մինչև ոտները և կանգնած էր նրա մարմնի վերա բոլորովին ազատ: 
Սև մազերը, որոնցից մեծ մասը թափված էր երևում, բոլորովին արձակ, մինչև անգամ խճճված, փռվել էին նրա ուսերի վերա, իսկ դեղնած, ոսկրացած ձեռքերի բարակ կաշվի միջից երևում էին նրա կապույտ երակները:

Երկու րոպեի չափ անշարժ, որպես արձան և մեծ ու սևորակ աչքերը դեպի դուրս, մի կետին հառած՝ նա կանգնած էր պատուհանի առաջ: 
Նրա դեմքի վերա նշմարվում էր մի տեսակ, ավելի խոր վշտի նմանող, մելամաղձոտ արտահայտություն, որ միաժամանակ բացորոշ ցույց էր տալիս, որ նա արդեն և ակամայից հաշտվել էր յուր դրության հետ: 
Առհասարակ նրա բոլոր արտաքին տեսքը վկայում էր, որ վիշտն ու թշվառությունը մի անգամից բույն էր դրել նրա մեջ:

Նա երկար չկարողացավ կանգնած մնալ. նրա թույլ ոտները դողացին, և նա անշուշտ վայր կընկներ, եթե բաբեբախտաբար, պատուհանի մոտ մի բազկաթոռ չլիներ, որի վերա նա կամաց նստավ: 
Նա ետ ընկավ բազկաթոռի մեջքի վերա, աչքերը փակեց և երկար ժամանակ նրա բոլոր ուշադրությունը կարծես լարված էր դեպի այգու նվագող մի ինչ-որ տխուր մեղեդին, որի հնչյունները բաց պատուհաններից ներս էին թափանցում սենյակը: 
Այդ մեղեդին կարծես մի ողբ էր, որ դուրս էր թռչում բազմավիշտ, վշտաբեկ սրտի ամենախորին տեղերից:

Մեղեդին լռեց, բայց կինը տակավին նստած էր նույն անշարժ դրության մեջ: 
Նա քնած չէր. դեռ երկար նրա ականջներում հնչում էին տխուր մեղեդիի սրտաշարժ ելևէջները, և նրա միտքը թռած էր դեպի հեռուն... 
Վերջապես նա բացեց աչքերը և նստեց ուղիղ, նրա դեմքը ավելի դեղնած, ավելի խռովված էր: 
Նա մի կերպ վեր կացավ և հազիվհազ մոտենալով սեղանին, դարձյալ նստավ յուր առաջվա տեղը, նա վերցրեց գրիչը և կամենում էր շարունակել յուր գրությունը, բայց երևի նրա ուժերը բոլորովին սպառվել էին, որովհետև գրիչը դարձյալ վայր ընկավ ձեռքից:

Հանկարծ նա մի տեսակ անհանգիստ շարժում գործեց և ձեռքը մոտեցնելով սեղանի վերա դրված հնչակին, հնչեցրեց նրան:

Իսկույն դուռը բացվեցավ, և ներս մտավ մի ջահել աղախին:

— Բժիշկ, — հազիվ լսելի ձայնով դարձավ դեպի նա հիվանդ կինը:

Աղախինը իսկույն դուրս գնաց:

Հիվանդ կինը դարձյալ մի քանի րոպե մնաց անշարժ բազկաթոռի մեջ. հետո վեր կացավ տեղից և այս անգամ ույժից բոլորովին ընկած՝ հազիվհազ քարշ ընկավ դեպի մահճակալը, որ դրված էր պատի մոտ և որի վերա հստակ անկողին էր գցած մի քանի փափուկ, սպիտակ բարձերով, նա զգուշությամբ երեսն ի վեր պառկեց անկողնի վերա: 
Նա ձեռքը տարավ ծոցը, հանեց մի ինչ-որ լուսանկար պատկեր և երկար ժամանակ նայում էր նրան: 
Նրա դժգույն շրթունքները բաց ու խուփ էին լինում, բայց ոչ մի խոսք չէր լսվում. նա կարծես լուռ խոսում էր նույնպես լուռ պատկերի հետ: 
Վերջապես պատկերը վայր ընկավ նրա ձեռքից և թաքնվեցավ նրա կրծքի մեջ. աչքերը փակվեցան, և նրա կուրծքը աննկատելի կերպով բարձրանում էր ու ցածրանում:

Չանցավ տասը րոպե, և ահա հայտնվեցավ աղախինը բժշկի հետ: 
Բժիշկը բարձրահասակ, բավական գեղեցկատեսիլ, բայց գունատ և տխուր դեմքով մոտ քսանևութամյա երիտասարդ էր: 
Հենց առաջին հայացքից երևում էր, որ նա ծանրաբարո, խելացի և շատ բարի՝ մարդ է:

Նա մոտեցավ հիվանդին, հիվանդն անշարժ էր: 
Նա նայեց հիվանդի դեմքին և սաստիկ ցնցվելով, ակամայից ետ ու ետ գնաց: 
Աչքերը չռած և դողալով, նա նայում՝ էր խելագարի նման հիվանդի դեմքին, կարծես նրա աչքերի առաջ մի չտեսնված, մի գերբնական բան էր երևում... 
Վերջապես նա դարձյալ մոտեցավ հիվանդի մահճակալին և գոռաց մի այնպիսի ձայնով, որ անկարելի է բառերով արտահայտել:

— Նունե՛...
Հիվանդ կինը, որ մինչև այդ ժամանակ՝ աչքերը գոց՝ ըստ երևույթին ոչինչ չէր իմանում, այդ ձայնը լսելուն պես մի այնպիսի շարժում գործեց, որ կարծես հիվանդ չլիներ, և իսկույնևեթ բացեց աչքերը, նրա մեռած հայացքն ընկավ բժշկի խռովված դեմքին, նրա դժգույն շրթունքների վերա նրանից անսպասելի մի ժպիտ փայլեց և հիվանդին վայել ուրախ, բայց խիստ նվազ ձայնով շշնջաց.
— Ա՛խ, Գրիգոր...
Եվ նա պարզեց դեպի նա յուր ոսկրացած ձեռքը:

Զ
Գրիգոր Սեյրանյանը, ինչպես մենք արդեն ասացինք, գնաց Պետերբուրգ Նունեի տված գումարով: 
Նա մտավ այնտեղ համալսարան: 
Մենք երկար և բարակ չենք խոսիլ նրա հինգ տարի այնտեղ վարած կյանքի մասին, այսքանս միայն կասենք, որ նա մինչև ավարտելը բնակում էր յուր ընկերոջ մոտ, որ կանչել էր նրան նամակով և առաջարկել էր յուր օգնությունը: 
Նա ամբողջ հինգ տարի ապրում էր յուր ընկերոջ ծախքով և Նունեի երբեմն-երբեմն ուղարկած փողով: 
Նրանք շատ հասարակ կյանք էին վարում, ինչպես այդ վայել է աղքատ և համեստ ուսանողներին: 
Անհուն երախտագիտությամբ լցված էր Սեյրանյանի սիրտը դեպի յուր մեծահոգի ընկերը և Նունեն, որոնց միայն նա պարտական էր յուր ներկա վիճակով և պարտական պիտի մնար միանգամայն մինչև յուր վերջին շունչը, որովհետև դրանք միայն հանեցին նրան այն նեղ անտանելի դրությունից, որից դուրս գալու համար, բացի մահը, նա ուրիշ ելք չպիտի ունենար, և դրանք էին միայն այժմ նրա միակ բարեկամ ու խնամատարները:

Սեյրանյանի և Նունեի մեջ անընդհատ նամակագրություն կար:

Ինչպես Սեյրանյանը, նույնպես և նրա ընկերն ընտրել էին բժշկական մասնաճյուղը:

Նրանց նպատակը մեկ էր՝ գործել հայրենիքում: 
Ամառվա արձակուրդներին նրանք չէին վերադառնում, որովհետև ճանապարհածախսի համար ահագին գումարներ էին հարկավոր, իսկ նրանք աղքատ էին: 
Ավելորդ է ասել, թե ինչպես ցանկանում էր Սեյրանյանը տեսնվել յուր սիրելիի հետ:

Ընկերը Սեյրանյանից մի տարով առաջ ավարտեց, որովհետև նրանից մի տարիով առաջ էր մտել համալսարան: 
Ավարտելուն պես նա գնաց յուր հայրենիքը և Սեյրանյանին խոստացավ, որ այնտեղից մինչև նրա ավարտելը, ապրուստի փող կուղարկի, և, որը համաձայն յուր խոստման, կատարում էր ճշտությամբ, բայց իհարկե այնքան, որքան յուր աղքատ միջոցներն էին ներում: 
Նունեից նույնպես Սեյրանյանը ստանում էր փող:

Հասավ և Սեյրանյանի ավարտելու ժամանակը: 
Նա վերջնական քննությունը տվավ յուր մասնագիտության մեջ և ստացավ բժշկի՝ դիպլոմը: 
Ավելորդ է ասել, թե որպիսի ուրախությամբ պիտի հայտներ այդ և դրա համար յուր շնորհակալությունն յուր երկու բարեկամներին — Նունեին և ընկերոջը: 
Առաջինին նա կամեցավ յուր բերանով հայտնել այդ ուրախ լուրը, իսկ երկրորդին հեռագրեց իսկույն: 
Նրա ընկերը այդ ժամանակ գտնվում էր մեր հիշած ամառանացում, նա շատ ուրախացավ Սեյրանյանի ավարտելու լուրը լսելով և անհապաղ ճանապարհածախս ուղարկեց նրան ու խնդրեց, որ Թիֆլիսից անցնելու միջոցին իրեն էլ հանդիպի:

Սեյրանյանը վաղուց էլ այդպես էր մտադիր անելու: 
Նա ճանապարհ ընկավ և նախքան Թիֆլիս գնալը, նա անցավ ամառանոցի կողմը, որ գտնվում էր յուր ճանապարհի վերա, նրան մեծ ուրախությամբ հանդիպեց ընկերը և խնդրեց նրանից, որ մի քանի օր յուր մոտ մնա, Սեյրանյանը չէր կարող յուր խնամատար-բարեկամի խնդիրը մերժել, թեպետև նա խիստ ցանկանում էր շուտով տեսնվել Նունեի հետ: 
Նա համաձայնվեցավ երեք օր մնալ նրա մոտ:

Չնայելով, որ Սեյրանյանի ընկերը նորավարտ բժիշկ էր, բայց յուր խելքով, հմտությամբ և չափից դուրս բարի բնավորությամբ մեծ անուն էր հանել ամբողջ ամառանոցում:

Մի օր էր անցել, ինչ Սեյրանյանը ամառանոցումն էր գտնվում: 
Երեկո էր, հիանալի, սքանչելի երեկո: 
Ընկերը հիվանդի այցելության էր գնացել, Սեյրանյանը տանը մենակ նստած՝ մտածում էր Նունեի վերա... 
Ո՜րպիսի անհամբերությամբ նա սպասում էր այդ երկու երկար օրերի վերջանալուն... 
Որպիսի երջանկությամբ և միևնույն ժամանակ երախտագետ սրտով նա պիտի ընկներ յուր նազելի Նունեի առաջ և անկեղծ սրտից դուրս պիտի բխեր յուր անսահման շնորհակալության հավաստիքը... նա կարծում էր, որ անցել է արդեն յուր տանջանքների, թշվառության ժամանակը և այնուհետև բախտը նորից պիտի ժպտար նրան... 
Եվ նա հիշում էր Նունեի խոսքերը. «Այո՜, Գրիգոր, գյուղը քաղցր է... ինչո՞ւ ես էլ գեղջկուհի չեմ ծնված... ես էլ կօգնեի... ես էլ կգործեի... քեզ հետ... միասին»... 
Սեյրանյանը հիշեց և նրա վերջին խոսքերը, որ ասաց նա հինգ տարի առաջ՝ անջատման րոպեին, «Եթե կենդանի մնացինք, մենք դարձյալ կտեսնվենք և... և... այնուհետև արդեն երջանիկ կլինենք...»:

— Սիրելի՜ս... — ակամայից դուրս թռավ ինքնամոռացության մեջ ընկած Սեյրանյանի բերանից և նույն րոպեին դուռը բացվելով, ներս մտավ մեզ ծանոթ աղախինը: 
Նա կամենում էր Սեյրանյանի ընկերոջը:

Սեյրանյանը հայտնեց, որ ինքն էլ բժիշկ է և որ յուր ընկերոջ բացակայության պատճառով պատրաստ է ինքը գնալու հիվանդի մոտ: 
Աղախինը առանց այլևայլության խնդրեց նրան, որ շուտով հետևի իրեն: 
Սեյրանյանը ծածկեց գլխարկը և դուրս գնաց նրա հետ: 
Նա ի՞նչ գիտեր, թե այդ րոպեին ո՞ւմ մոտ էր գնում և կամ անողորմ բախտն ի՞նչ էր պատրաստում նրա համար... նա դողում էր հիվանդի տան սանդուղքներով բարձրանալիս, որովհետև կյանքի մեջ գործելու այդ առաջին փորձը պիտի լիներ: 
Աղախինը բացեց դուռը, և նա ներս մտավ սենյակը, որտեղ մահճակալի վերա պառկած էր հիվանդ կինը:

Է
Սեյրանյանը խելագարի նման առավ Նունեի ոսկրացած ձեռքը և մոտեցրեց յուր շրթունքներին:

— Նունե՜, Նունե՜... վա՛յ ինձ, այս ի՞նչ դրության մեջ եմ տեսնում ես քեզ... — կրկնում էր նա անդադար հուսահատությամբ:

Նունեն — որովհետև հիվանդն իսկապես նա էր — նշան՛ արավ, որ իրեն վեր կացնեն: 
Աղախինը, որ ներկա էր այդ տեսարանին և բոլորովին զարմացած նայում էր բժշկին, օգնեց նրան նստելու: 
Հիվանդը նստեց և մեծ քնքշությամբ, սիրով ու կարոտով նայեց բժշկի ծանոթ աչքերին, և նրա դեմքի վերա դարձյալ մի ժպիտ փայլեց: 
Հետո նա ձեռքով նշան արավ, որ աղախինն իրենց մենակ թողնի:

Աղախինը մի անգամ էլ զարմացմամբ նայեց բժշկին և դուրս գնաց:

Հիվանդը, աղախնի գնալուց հետո, նշան արավ, որ բժիշկը նստի: 
Սեյրանյանը մեքենայաբար նստեց մահճակալի մոտ դրված բազկաթոռի՝ վերա և առավ նրա ձեռքը:

— Անգին իմ Նունե՛, հոգիս, ասա, այդ ի՞նչ է քո դրությունը... 
Մի՞թե իսկապես այդ դու ես, թե ես երազումս եմ միայն քեզ այդպես տեսնում, — խոսեց ողորմելի ձայնով բժիշկը,
— Դու այս չէի՜ր սպասում, չէ՞, Գրիգոր, — ասաց հիվանդը կտրատված ձայնով և հազիվ բառերը արտասանելով:

— Ես մի րոպե, մի վայրկյան անգամ կարծել... երևակայել չէի կարող, որ դու երբևիցե այդ դրության մեջ կարող ես լինել անգի՛ն իմ Նունե... 
Դո՛ւ այդ մասին ինձ ոչինչ չէիր գրում... 
Իսկ ես նկատում եմ, որ դու վաղուց ի վեր տանջվում ես այդ ցավով... 
Բայց ինչի՞, ինչի էիր լռում այդ մասին, անգի՛ն իմ Նունե...
Հիվանդը դարձյալ ժպտաց: 
Նա միշտ նայում էր բժշկի դեմքին:

— Այդ... հետո կիմանաս, Գրիգոր, — ասաց և ձեռքը մեկնելով դեպի սեղանն, ավելացրեց, — այնտեղ թուղթ կա... վերցրու և պահիր... տանը կկարդաս և... ամեն ինչ կիմանաս... գնա, վերցրու:

Սեյրանյանը վեր կացավ, վերցրեց սեղանի՝ վրայից պոստի երկու մեծադիր թերթ, որոնց վերա փոքր-ինչ առաջ գրում էր հիվանդը, և առանց նայելու անգամ նրանց վերա, մեքենայաբար պահեց յուր ծոցում և նստեց դարձյալ յուր առաջվա տեղը: 
Նա անպատմելի վշտով նայում էր հիվանդի ներս ընկած և հիվանդությունից ավելի մեծացած աչքերին:

— Ես այդ նամակը... պիտի ուղարկեի քեզ, — խոսեց նորից հիվանդը թույլ և շնչարգել ձայնով, — բայց դրան... վերջացնել չկարողացա... 
Ես այս առաջին անգամ... ուղարկեցի բժշկի հետևից... որպեսզի... նա ինձ մի այնպիսի դեղ տար, որ... ես փոքր-ինչ... ույժ ստանայի... վերջացնեի այդ նամակը և... ուղարկելով քեզ... այնուհետև հանգիստ մեռնեի... 
Բայց աստված... այնքան ողորմած է... որ անլսելի չթողեց... իմ աղոթքը... նա ուղարկեց քեզ ինձ մոտ... որպեսզի... վերջին անգամ տեսնեի քեզ... 
Եվ դու... վերջին գրելու խոսքերս... իմ բերանից լսեիր:

Նա հոգնեց և լռեց: 
Սեյրանյանն անհագ կերպով լսում էր նրան:

Մի րոպե սենյակում լռություն տիրեց, որի միջոցին հիվանդը՝ գլուխը կախ, կարծես մի բան էր մտածում: 
Հանկարծ նա բարձրացրեց գլուխը և ժպտալով հարցրեց,
— Դու ավարտեցի՞ր, Գրիգոր:

Այո... բայց ի՞նչ օգուտ... ինչի՞ս է պետք, անգին Նունե:

— Այդ մի ասիր... դու հասար նպատակիդ... ես այժմ երջանիկ եմ... բայց ես ավելի երջանիկ եմ, որ քեզ... այժմ ինձ մոտ եմ տեսնում: 
Մոտեցիր ինձ, Գրիգորս: 
— Սեյրանյանը թեքվեց դեպի նա, և հիվանդը յուր թույլ ձեռքերով փաթաթվեց նրա վզովը: 
— Օ՛, որքան քաղցր է այս, Գրիգորս... 
Այս մի րոպեն վարձատրություն է իմ սոսկալի տանջանքներիս... 
Մի կաթիլ արտասուք, Գրիգոր, և ես... ավա՛ղ, շատ երջանիկ կլինեմ:

Սեյրանյանը ոչ թե մի կաթիլ արտասուք թափեց, այլ լալիս էր դառնապես, նա զգում էր, նա հասկանում էր, թե որքան մեծ, դժվար և անտանելի է այդ կորուստը...
— Այժմ ես ավելի քան հավատում եմ, որ դու ինձ դարձյալ սիրում ես, իմ Գրիգոր... — շշնջաց հիվանդը համբուրելով նրա ճակատը և բաց թողնելով նրան: 
— Բավական է, Գրիգոր... սրբիր արտասուքդ:

Սեյրանյանը սրբեց յուր արտասուքը:

Հիվանդը կամաց ետ ընկավ բարձի վերա և փոքր-ինչ լռությունից հետո, նայելով ուղղակի Սեյրանյանի աչքերին, խոսեց բոլորովին նվազ ձայնով.
— Գրիգոր, ինձ շատ քիչ ժամանակ է մնում ապրելու... գուցե, մի քանի րո՛պե... 
Ես քեզանից մի բան պիտի խնդրեմ... հուսով եմ, որ դու կկատարես... դու պե՜տք է կատարես...
— Հրամայի՛ր...
— Լսիր: 
Երբե՛ք մի հուսահատվիր... ես այդ միշտ քեզ ասել եմ, ասում եմ և այժմս կյանքիս վերջին րոպեներին... 
Քաջասիրտ եղիր միշտ... իմ մահից հետո ապրիր... հասկանո՞ւմ ես, ապրիր... և ինձ վերա շատ մի՛ մտածիր... մինչև անգամ աշխատիր ինձ մոռանալ... 
Ա՛խ... այո՛, մոռացիր ինձ, իմ Գրիգոր, որովհետև այդ քեզ համար լավ կլինի…	Միևնույն է, մենք միմյանց համար չէինք ծնված... կկատարե՛ս, Գրիգոր:

— Ես կուզեմ քեզ հետ մեռնել...
— Ո՜չ, այդ վատ է, Գրիգոր... դու ինձ չես լսում, — ասաց անբավական ձայնով հիվանդը: 
— Եթե դու ինձ սիրում ես, իմ խնդիրքս... այդ միակ խնդիրքս մահվան րոպեին չես մերժիլ... 
Ուրեմն կկատարես, Գրիգոր:

Բժիշկը լուռ էր: 
Հիվանդը կրկնեց յուր հարցը:

— Կկատարեմ... — վերջապես կարողացավ արտասանել բժիշկը:

Հիվանդի մեռած դեմքը կենդանացավ.
— Թեպետ ես քեզ հավատում եմ, Գրիգոր, բայց…երդվիր:

Բժիշկը կանգնեց և խոսեց ցավագին, դողդոջուն ձայնով:

— Երդվում եմ այս սուրբ րոպեով, անգի՛ն իմ Նունե, որ ես անպատճառ կկատարեմ... ես ամեն կերպ կաշխատեմ կատարել քո այդ խնդիրքը, թեպետև, ավա՜ղ, ինձ մեծ, շատ մեծ ույժ է հարկավոր դրա համար... 
Այո՛, ես կապրեմ, ի՛մ Նունե, իմ բարերար, և կապրեմ ո՛չ թե երբևիցե քեզ մոռանալու, այլ միշտ — ամեն րոպե, ամեն վայրկյան քեզ, քո արդար գործերը հիշելու, քո սուրբ անունդ օրհնելու և երախտապարտ, բայց վշտաբեկ, խորտակված սրտով աղոթելու քեզ համար...
— Եվ հայրենիքիդ մեջ գործելու... — կամաց, շատ կամաց ձայնով շշնջաց հիվանդը՝ նայելով անթարթ Սեյրանյանի աչքերի մեջ: 
— Գյուղի խաղաղության մեջ, այնտե՜ղ... հիշո ւմ ես... հիշի՛ր... չմոռանաս... 
Իսկ ե՞ս... ա՜խ, մարդի՛կ, մարդի՛կ...
Վերջին խոսքերի հետ նրա դեղնած դեմքը մի տեսակ ձգձգվեց, այլանդակվեց, աչքերը փայլեցին մի ինչ-որ սոսկում ազդող փայլով, նա շարժվեց մի քանի անգամ, ձգձգվեց, խռխռացրեց, և աչքերը փակվելով, հանկարծ մնաց անշարժ, կարծես չորացած: 
Նա մեռավ:

Ը
Կես ժամ հետո Սեյրանյանը նստած էր յուր ընկերոջ սենյակում մենակ և վառված լամպայի լույսով, Նունեի սեղանի վերայից առած թղթերից մինի մեջ կարդում էր հետևյալ տողերը:

«Անգին իմ Գրիգոր,
Դու չես կարող երևակայել, թե այս րոպեիս, երբ սկսում եմ այս նամակս, որպիսի հուզմունքի մեջ է իմ հոգիս, թե որքան դառն է իմ սիրտս, որովհետև ես քեզ պիտի բանամ այն գաղտնիքը կամ ավելի լավ ասած, այն ցավալի, ամենադառն իրողությունը, որ այս քան ժամանակ ես մեծ ջանքով ծածկում էի քեզանից... 
Օ՛, Գրիգո՛ր, ների ր, ների՛ր ինձ, իմ այդ գիտակցական հանցանքս, մի հանդիմանիր ինձ, որովհետև ինչ որ էլ ես անում էի, բոլորը քո օգտին էր...
Սակայն նախքան իմ այդ գաղտնիքը բանալս, ես աղերսելով քեզ նախազգուշացնում եմ, որ դու փոքր-ինչ ավելի քաջասրտություն ունենաս, որ գլխումդ ոչ մի չար միտք չծնես, որովհետև ես գիտեմ, որ այն՝ ինչ որ այժմ պիտի հայտնեմ քեզ, քեզ համար մահու հարված պիտի լինի... 
Օ՛, ինչպես կցանկանայի, որ այս նամակը չգրեի, որքան ես ինձ երջանիկ կհամարեի, եթե դու այս մասին ոչինչ չիմանայիր և շարունակեիր քո խաղաղ, հանգիստ կյանքը, բայց մինչև ե՞րբ, անգի՛ն իմ Գրիգո՛ր... չէ՞ որ մի ժամանակ պիտի պարզվի — և այդ ժամանակն ահա հասել է:

Մինչև այժմ, այսինքն այս ամբողջ հինգ, առավելապես այս վերջին տարվա ընթացքում, ես իմ նամակներում քեզ միշտ գրում էի, որ ես ուրախ եմ, որ ես լավ, խաղաղ կյանք եմ վարում, և որ ես անհամբերությամբ քո ուսման ավարտելուն և վերադարձին եմ սպասում, և դու էլ միևնույն կերպ էիր պատասխանում, բայց դու ի՞նչ գիտեիր, ի՞նչ կմտածեիր, անբա՛խտ իմ Գրիգոր, որ իմ քեզ գրածներս լոկ խոսքեր էին, որ ես դրանցով արտահայտում էի իսկական կյանքիս միայն հակապատկերը, որ այդ խոսքերը գրելու ժամանակ, ես ամենադառն արտասուք էի թափում, և իմ սիրտս այդ ժամանակ ամբողջապես թույն էր... 
Ների՜ր, ների՜ր ինձ, իմ Գրիգոր, մի՞թե դու չես հասկանում, որ երբեք և ոչ մի բանի համար ես չէի կամենալ քո անգութ ճակատագրի հարվածներից նոր ազատված խաղաղ կյանքը նորից վրդովել, նորից թունավորել, ինչ կուզե լիներ, բայց ես կամենում էի, ես ցանկանում էի, որ դու ապրեիր, հասնեիր նպատակիդ... ա՛խ, նպատակիդ... 
Ես կորած լինելով, չէի կամենում երբեք քո կորստյան պատճառն էլ դառնալ... 
Օ՛, Գրիգոր, Գրիգոր, գիտե՞ս թե որքան ես նզովել, անիծել եմ (թող ներվի ինձ այդ) այն չարագուշակ րոպեն, երբ առաջին անգամ մենք հանդիպեցանք միմյանց, երբ անողոք ճակատագիրը մոտեցրեց մեզ միմյանց, մոտեցրեց, որպեսզի այնուհետև թափե մեզ վերա յուր բոլոր թույնը...
Սակայն ժամանակ է պարզելու խոսքերս:

Հենց նույն գիշերը, նույն րոպեին, երբ ես քեզանից բաժանվեցա, կարծես մի բան ներսից ինձ ասում էր, որ մենք այլևս չենք տեսնվիլ և եթե տեսնվենք էլ, ո՞վ գիտե, ինչպես և ինչ դրության մեջ... և, ավա՛ղ, այս վերջին տարին միայն համոզվեցա, թե որքան ճշմարիտ էր այդ դառն նախազգացումը:

Դու գնացիր, Գրիգոր, ես մնացի, բայց աստվա՛ծ իմ որպիսի դատարկությո՛ւն, որպիսի ամայություն էի զգում ես իմ շուրջս այդ ժամանակ, որպե՜ս դառն էր իմ հոգիս, որպե՛ս ծանր էր իմ սիրտս, և որքա՜ն աղի արտասուք էի թափում... 
Եվ այժմ, երբ նստած մենակ՝ այս տողերս եմ գրում, ես այլևս արտասուք չեմ թափում — նա սպառվել է, ես լալիս եմ միայն սրտով, և իմ արտասուքս խոցված սրտիս անվերջ հառաչանքներն են...
Թողնում եմ չորս տարին և սկսում եմ հինգերորդ տարուց, երբ, ավա՛ղ, ամեն բան արդեն վերջացած էր:

Մի անգամ մեր տունը մի ինչ-որ ինձ անծանոթ պառավ կին եկավ: 
Հայրս քնից նոր էր արթնացել և յուր մշտական կարմիր գինին անուշ էր անում, մայրս կար էր անում, իսկ ես գիրք էի կարդում: 
Ես նկատեցի, թե ինչպես ինձ անծանոթ պառավ կինը, որ մի կախարդի էր նմանում, մտնելուն պես ինձ վերա մի քննական հայացք ձգեց: 
Սովորական բարևից և մի քանի հանելուկային խոսքեր արտասանելուց հետո հայրս դարձավ ինձ և ասաց, որ ես իրենց խոսակցությանը ներկա չգտնվեմ: 
Ես զարմացա, թե ինչ էր նշանակում այդ նախազգուշությունը, սակայն հնազանդվեցա և դուրս գնացի: 
Մի՞թե երկու ժամից հետո, ես ննջարանիս լուսամուտից տեսա, թե ինչպես պառավ կինն ու հայրս խոսելով դուրս էին գնում: 
Ես շտապեցի մորս մոտ՝ հարցնելու նրանից, թե այդ ինչ պառավ կին էր և ինչի չթողեցին ինձ, որ իրենց խոսակցությանը ներկա գտնվեի: 
Մայրս նստած էր տխուր մտածմունքների մեջ, և երբ ես առաջարկեցի հարցերս, նա նայեց ուղղակի իմ աչքերին և ինձ թվաց, որ նրա այդ տխուր հայացքի մեջ ինչ-որ կարեկցություն կար... նա ինձ ոչ մի որոշ պատասխան չտվեց, որից և ես եզրակացրի, որ այդտեղ մի ինչ-որ գաղտնիք կար, և չգիտեմ ինչի՛, բայց իսկույն ևեթ զգացի, որ այդ գաղտնիքն ինձ էր վերաբերում:

Նույն երեկո, երբ արդեն մութն էր, ես կամենում էի մտնել մորս մոտ: 
Դեռ ես չէի մոտեցել նրա սենյակին, երբ հանկարծ լսեցի հորս ձայնը, որ գոռում էր.
— Ձենդ կտրե՛, թե չէ, աստուձ է վկա, էս սհաթին ևետ բան հոքի կոնիմ քիզ տիղնուտիղդ... 
Ես քեզ ասում եմ, վուր ինչ ես իմ ուզում– էն պիտի ըլի... 
Գանա ես էստի իմ օղլուշաղի մինձը չի՞մ, գանա դիփ իմ կամքով չի պիտի ըլի ... 
Մտիկ արա, թե մեկ էլ դու ինձ հակառակվիլ իս, թե մեկ էլ խոսք, մե ծպտուն իս հանի, վայ քու միխկը... 
Ես էլ դավի չունիմ...
Ես արդեն դռան մոտ էի և ականջ էի դնում: 
Հայրս լռեց, և ես խուլ հեկեկանքներ լսեցի — մայրս լալիս էր... 
Ես փշաքաղվեցա և զգացի, որ արտասուքից խեղդվում եմ. ես վազեցի, ներս ընկա ննջարանս և, ամբողջ մարմնով դողալով մտա անկողին:

Օ՛, Գրիգոր, մինչի օրս էլ կարծես իմ անբախտ մորս խուլ հեկեկանքները լսվում են իմ ականջներում, կարծես նրա արտասուքի ամեն մի կաթիլը հրաշեկ գնդակ էր, որի պատճառած անբուժելի վերքը տակավին այրում, կիզում է սիրտս... 
Թեպետ մորս լաց լինելն այդ առաջին անգամը չէր, թեպետ ես շատ անգամ էի տեսել նրան լուռ արտասուք թափելիս, բայց ո՜չ մի անգամ նրա լացը ինձ վերա այնքան չէր ազդել, որքան այս անգամ... նա միայն կարող է հասկանալ իմ դրությունս, որ ունի միակ խնամատար, բուռն սիրով սիրող մի մայր և մի բռնակալից էլ ավելի անգութ հայր... 
Օ՛, անբա՛խտ, թշվա՛ռ իմ մայրիկ, որպես նա լուռ խոնարհությամբ տանում էր այն ծանր լուծը, որ ամենաանգութ կերպով դնում է նրա վզին ամուսինը... ո՜րպիսի մարտիրոսական համբերությամբ նա տանում էր այն անվայել, փողոցային հիշոցները, որ ամեն օր թափում է, և որքա՛ն մեծահոգի, բարի է նա, որ ոչ մի ժամանակ չէ տրտնջում... և շարունակում է նրա հետ ապրել...
Այնուհետև գրեթե ամեն օր, այն ինձ անծանոթ պառավ կինը գալիս էր մեր տուն և առանձնապես խոսում էր հորս հետ, մայրս այլևս նրանց խոսակցության չէր մասնակցում: 
Բայց թե ի՜նչ բանի վերա էին խոսում նրանք — այդ ոչ մի կերպ չէի կարողանում ես իմանալ, քանի՛-քանի՛ անգամ ես դիմեցի մորս այդ մասին, բայց նա միշտ լռում էր, անորոշ պատասխաններ էր տալիս, և ես ամեն անգամ նկատում էի, որ նրա աչքերը կարմիր և թաց էին...
Նույն շաբաթվա կյուրակի երեկոյան մայրս, որ սովորականից ավելի տխուր էր, ասաց ինձ, որ ես զուգվեմ վանքի մայր եկեղեցին գնալու համար: 
Ես հնազանդվեցա, հագնվեցա, և գնացինք: 
Մեզ հետ էր և հայրս, նա ճանապարհին ինձ մի նկատողություն արավ (որը սակայն ինձ շատ զարմացրեց), որ ես գլուխս միշտ բարձր պահեմ:




 --------------------------------------- 


Մտանք եկեղեցին, ժամերգությունն արդեն վերջացել էր: 
Ժողովուրդ շատ քիչ կար. մնացածն էլ դառնում էր դեպի տուն: 
Հենց դռան մոտ, եկեղեցու մեջ ես տեսա այն պառավ կնոջը, որ հաճախ մեր տուն էր գալիս, նրա մոտ կանգնած էր մոտ հիսուն տարեկան, եվրոպական հագուստով մի հաստափոր մարդ: 
Նրա մարմինն ավելի փքված էր երևում, քան մսալի, իսկ խիստ չեչոտ դեմքը դեղին էր. կարծես մի ախտով վարակված լիներ: 
Նրա հոնքերի և թերթերունքների մեծ մասը թափված էր. մինչև անգամ գլխի սև մազերը ինձ կասկածելի թվեցան. իսկ բեղերի բացակայությունն ու փոքրիկ, մկան աչքերը նրա դեմքին մի տեսակ հրեշային արտահայտություն էին տալիս: 
Ես հենց առաջին հայացքից զզվեցի այդ մարդից:

Մեր մտնելուն պես ես նկատեցի, թե ինչպես պառավ կինը ձեռով կամաց հրեց նրան և խորամանկ աչքերով ցույց տվեց ինձ վերա: 
Հաստափորն իսկույն հառեց ինձ վերա յուր դիվական (ինձ այդպես թվաց) աչքերը: 
Մենք գնեցինք մոմ, մոտեցանք բեմին, և ես այնտեղ դրված աշտանակներից մեկի վերա վառում էի, երբ հանկարծ, ի՜նչ տեսնեմ, հաստափոր անծանոթը կանգնած է կողքիս, նա էլ մոմ է վառում: 
Ես նրան տեղ տվի և մտածում էի, թե ինչի՞ այդ պարոնը հենց մեր գալուն էր մնում, որ ինքն էլ մոմ վառի և հենց այն աշտանակի վերա, որի վերա ես էի վառում... 
Ես նկատեցի, որ նրա փոքրիկ աչքերը ոչ թե մոմ կպցնելուն էին հետևում, այլ հառած էին իմ դեմքին, ինձ այնպես թվաց, թե նա կարծես կամենում էր ինձ ուտել յուր այդ փոքրիկ աչքերով... 
Ես սարսափեցի ակամայից և հեռացա շուտով... 
Մենք դուրս գնացինք եկեղեցուց և դիմեցինք դեպի տուն: 
Ճանապարհին ես ետ նայեցի և տեսա, որ հաստափորն ու պառավ կինը խոսելով հետևում էին մեզ. հաստափորը աչքը չէր հեռացնում ինձանից: 
Ես, կարծես բնազդմամբ, հասկացա, որ այդ մարդը մեծ դեր պիտի խաղա իմ ապագա կյանքիս մեջ և, ավա՜ղ, այդպես էլ եղավ...
Հետևյալ կյուրակի օրը մեր տանը մեծ պատրաստություններ էին տեսնում: 
Ես չէի իմանում, թե այդ ինչի համար է, այդ պատճառով դիմեցի մորս: 
Մայրս նստած էր շատ տխուր, նրա աչքերը շատ լաց լինելուց ուռել էին բոլորովին: 
Նա նայեց ինձ. նրա հայացքի մեջ անսահման քնքշություն, սեր և միևնույն ժամանակ կարեկցություն էր նշմարվում: 
Նա կամենում էր խոսել, բայց ըստ երևույթին չէր կարողանում:

— Մայրիկ, ի՞նչ է պատահել քեզ, — վախեցած հարցրի ես:

Հանկարծ նա վեր կացավ տեղից և ջերմագին գրկելով ինձ ասաց.
— Քեզ այս գիշեր նշանում են, անգին աղջիկս... 
Եվ նա սկսեց դառնապես արտասվել:

— Ի՞նչ, — սարսափած կանչեցի ես դուրս պրծնելով նրա գրկից, ես կարծեցի, թե այդ խոսքերի հետ ամբողջ տունը փուլ եկավ գլխիս:

— Հայրդ կամենում է քեզ այս գիշեր նշանել, — կրկնեց մայրս, — և գիտե՞ս ում վերա, — այն մարդու, որ դու անցյալ կյուրակի տեսար եկեղեցում:

Ես այլևս ոչինչ չէի լսում, աչքերս բոլորովին մթնեցին, գլուխս պտտվեց և գրեթե անզգա ընկա բազկաթոռի վերա:

Այնուհետև մինչև մյուս օրն առավոտյան ես ոչինչ չեմ զգացել, թե ինչ է պատահել ինձ նույն գիշերը: 
Ես մի տեսակ անզգայության մեջ էի: 
Աչքերս բանալուն պես տեսա մորս նստած անկողնիս մոտ:

— Ինչպե՞ս ես, աղջիկս, — եղավ նրա առաջին հարցը: 
Ես նայեցի նրան զարմացած:

— Ի՞նչ է պատահել ինձ, — հարցրի ես իմ կողմից:

— Աստված իմ, դու չե՞ս հիշում երեկվա անցքը...
— Ես բոլորովին ոչինչ չեմ հիշում:

— Դու չե՞ս հիշում, որ երեկ գիշեր քեզ արդեն նշանեցին...
Ես կարծեցի, թե հանկարծ սրտումս դաշույն ցցեցին:

— Սուտ է, սուտ է, մայրիկ, դու ինձ խաբում ես... դու ինձ փորձում ես, — աղաղակեցի ես խելագարի նման:

— Օ՛, հազար երանի կլիներ, եթե այդպես լիներ, անգին աղջիկս, — ասաց մայրս տակավին լաց լինելով:

— Բայց ի՞նչ ունիմ քեզ խաբելու, քեզ փորձելու, անբա՛խտ աղջիկ... 
Դու բոլորովին անզգա էիր, երբ հայրդ հրամայեց, որ քեզ բռնի հագցնեն և ներս տանեն դահլիճը, որտեղ արդեն վաղուց սպասում էր քեզ փեսացուդ: 
Դու ապուշի նման անձնատուր էիր եղել, մի ընդդիմություն անգամ ցույց չէիր տալիս... 
Ես խնդրեցի, աղաչեցի հորդ, դառն արտասուքով թրջեցի նրա ոտները, որպեսզի քեզ հանգիստ, թողնեին, որպեսզի նա խղճար քեզ վերա, բայց նա այնքան կատաղած էր, որ քիչ էր մնում ինձ դաշույնով սպաներ, երկյուղից ես լռեցի բոլորովին... 
Օ՜, անգին, անգին աղջիկս, ի՞նչ չէի տալ, ի՞նչ չէի անիլ, միայն թե կարողանայի ազատել քեզ այդ գազանների ձեռքից, միայն թե...
Արտասուքը խեղդեց նրան բոլորովին, և նա սեղմեց ինձ յուր գրկի մեջ: 
Ես քարացած լսում էի նրան, բայց դարձյալ չէի հավատում, մի՞թե իսկապես ես կորած էի բոլորովին, մի՞թե իսկապես ինձ նշանել են այն մարդու հետ, որին հենց առաջին հայացքից ատեցի... բայց մի՞թե իսկապես կարող է մի այդպիսի անգթություն գոյություն ունենալ, որ գործ են դրել ինձ վերա:

— Դու դարձյալ ինձ չե՞ս հավատում, աղջիկս, — ասաց մայրս նայելով իմ անմիտ, չռած աչքերիս, — բայց նայի՛ր մատիդ մատանուն, անբախտ աղջիկ:

Իրավ որ մատիս վերա մի թանկագին մատանի տեսա. ես կարծեցի, թե այդ ոչ թե մատանի է, այլ մի թունավոր օձ, որ մատովս էր փաթաթվել: 
Այն ժամանակ միայն հավատացի, որ մայրս ինձ չի խաբում, և ես իսկույն հանելով մատանին, դեն շպրտեցի:

— Կորցրե՜ք այս... ես երբեք և ոչ ոքի կնության չեմ գնալ, — աղաղակեցի ես հուսահատական արտասուք թափելով: 
Հանկարծ այդ միջոցին դուռը բացվեցավ, և շեմքի վերա երևաց հայրս: 
Ես իսկույն նայեցի նրան, նրա դեմքն այն աստիճան կատաղի էր, որ ես ակամայից դողացի և ամուր կպա մորս, որ նույնպես սարսափած հորս վերա հառած ահռելի հայացքից լռել և դողում էր, ինչպես տերև: 
Մենք այդ րոպեին նմանում էինք վախկոտ գառների, որոնք գայլին տեսնելուն պես՝ կպչում են միմյանց, սպասելով, որ գազանը մոտենա և պատառոտե նրանց... դեռ մի րոպեաչափ լռություն տիրեց, երբ վերջապես հայրս ծանր քայլերով մոտեցավ մորս և ինչ-որ կրակված հայացքով նայելով ուղղակի նրա սարսափից չռած աչքերին, ասաց կամաց, բայց մի այնպիսի ձայնով, որից բոլոր արյունը սառեց մեր երակների մեջ:

— Թե մեկէլ էս էրեխուն գժվեցրիլ իս, վա՛յ քու միխկը... 
Վերջին անգամն իմ ասում, աստուծ է վկա, խանչալախորով կոնիմ քեզ էն սհաթին և ետ... 
Ես ցերեմոնիեք չիմ գիդի:

Եվ նա դուրս գնաց:

Օ՛, Գրիգոր, այո՜, ես հաստատ համոզված էի, որ նա, անպատճառ կկատարեր յուր խոսքը, խո դու ինքդ տեսել ես, թե մինչի ո՞ր աստիճանի է հասնում նրա կատաղությունը... իրավ որ անբախտ մայրս այնուհետև բերանը չի բացե այդ մասին, երկյուղից նա իրեն միշտ հեռու էր պահում ինձանից, և երբ ես նրան տեսնում էի, նրա աչքերը միշտ ուռած ու կարմիր էին լինում, նա լուռ անօգուտ արտասուք էր թափում ինձ — յուր միակ սիրելի աղջկա համար: 
Նա ճնշում էր յուր մեջ մայրական սիրո ամենաքնքուշ զգացմունքները: 
Նա չէր կարողանում, նա չէր համարձակվում ինձ պաշտպանել, նրան արգելում էին, նրան սպառնում էին սոսկալի մահով...
Մի քանի օրից հետո ես իմացա, որ հարսանիքս երկու շաբթից հետո է լինելու: 
Անգին Գրիգոր, այժմ քեզ եմ թողնում երևակայել իմ դրությունս... 
Մինչև այժմ ես իմ գլխովս անցած բոլոր բաները դարձյալ երազ էի համարում, ես հավատալ չէի կամենում, որ հայրս իսկապես այնքան անգութ կգտնվի, որ ինձ այն մարդու ձեռքը կձգե, որի հրեշային պատկերը հիշելիս անգամ բոլոր արյունս սառում էր երակներիս մեջ... 
Բայց այժմ, այժմ միայն ես համոզվեցա, որ այդ ամենադառն իրաղություն էր: 
Մի՞թե իսկապես ես այն ծերունի — հրեշի կինը պիտի լինեի, մի՞թե իսկապես իմ ծաղիկ հասակս այդպես շուտ, այդպիսի սոսկալի կերպով պիտի թառամեր, և որ ինձ ավելի խելագարության էր հասցնում, մի՞թե իսկապես ես պիտի բաժանվեի քեզանից ընդմիշտ, հավիտյան, անգի՛ն Գրիգոր... 
Հապա մեր նախագծած ցնորքները, նպատակնե՞րը... 
Աստված իմ, ի՞նչ անեի, որին դիմեի, որի՞ն աղաչեի, որ ինձ — թշվառիս, անպաշտպանիս ազատեր այդ դրությունից, որ հեռացներ ինձ այն ահարկու վիհից, որի մեջ անդառնալի կամենում էին ինձ գլորել: 
Ես մենակ էի, ամբողջ աշխարհիս մեջ մենակ...
Մինչև անգամ աստված էլ ինձ չէր լսում... 
Մի ելք միայն կար, որին ինձ նման թշվառներից շատերը դիմել և դիմում են — դա ինքնասպանությունն է... բայց, օ՛, պակաս սարսափի մեջ չէր գցում ինձ և դա — ինքնասպանությունը... 
Ես ինչ իրավունք ունեի կյանքիս վերա սպառնալու, մի՞թե ես միայն ի՜նձ էի պատկանում, հապա իմ մա՞յրս, իմ անգին, անբախտ մա՞յրս... ես որ մեռնեի, ի՞նչ պիտի աներ նա, ի՞նչ պիտի լիներ նրա դրությունը... չէ որ ես նրա միակ ուրախությունն էի, չէ որ նա միայն ինձանով էր մխիթարվում, ինձանով ապրում... 
Իսկ դո՞ւ, դո՞ւ, իմ հոգույս հատոր, Գրիգոր... այնուհետև ես ի՞նչ պատասխանեի քեզ, մորս... աստված իմ, աստված, ես դարձյալ հույս ունեի, հո ւյս, որ հայրս ինձ կխղճար, չէ՞ որ ես նրա միակ, միակ զավակն էի, չէ՞ որ նա քար չէր: 
Եվ այսպես մի օր արտասուք թափելով ես ընկա նրա ոտները, ես համբուրում էի, թրջում էի նրա ոտները, աղերսում էի, որ թողնի յուր մտադրությունը, բայց նա կատաղած ինձ ոտով մի կողմը հրեց և հրամայեց, որ ես այլևս այդպիսի «անամոթություններ» չանեմ... 
Հանգավ հույսիս վերջին նշույլը: 
Երևակայիր, Գրիգոր, մի խեղդվող, որի գլուխը փրփրան գետի երեսին հազիվհազ երևում է և որ, հավաքելով յուր վերջին ուժը, կամենում է հասնել ջրի հոսանքի հետ խաղալով գնացող մի փոքրիկ տաշեղին, որի վերա է նա տեսնում յուր փրկության հույսը այդ կատաղի մռնչող գետի ալիքների մեջ, նա մեկնում է յուր ձեռքը դեպի այդ տաշեղը, հանկարծ տաշեղն անհայտանում է նրա աչքերից, և նա կուլ է գնում ջրային գերեզմանի մեջ: 
Ասա՛, Գրիգոր, ի՞նչ կլինի մի այդպիսի մարդու դրությունը, իսկ իմ դրությունը դրանից էլ սոսկալի էր... կռվել այլևս անհնար էր: 
Թո՜ղ կատարվի իմ ճակատագիրս — վերջապես վճռեցի ես և անձնատուր եղա:

Ինձ պսակեցին, և ես դարձա նրա կինը, ուրիշ խոսքերով — ինձ թաղեցին կենդանի, և ես շարունակում էի ապրե՛լ…
Մի քանի խոսք կասեմ, Գրիգոր, իմ ամուսնուս մասին, որոնցից դու կարող ես երևակայել իմ ներկա դրությունս: 
Ամուսինս Թիֆլիսի ամենահարուստ վաճառականներից մեկն է, այն վաճառականներից, որոնց դիզած հարստության ամեն մի կոպեկը ամենակեղտոտ միջոցներով է ձեռք բերված, և որոնց աստվածը միայն փողն է: 
Իմ ամուսինս այնպիսի մարդկանցից է, որոնց ապաստարանը պատանեկությունից սկսած մինչև խորին ծերությունը միշտ և միայն անբարոյականության տեղերն են, անբարոյականության, որի հետքերն անջնջելի կերպով դրոշմվում են նրանց վերա և այն անբուժելի կերպով ազդում է նրանց ֆիզիկական առողջության վերա, և նրանց ախտերով վարակված կյանքը վարակում է և իրենց շրջապատողներին... մի խոսքով իմ ամուսինս այնպիսի մարդկանցից է, Գրիգոր, որոնք ոչ թե մարդ (օ՛, ափսոս է այդ սուրբ անունը), այլ հրեշ միայն պիտի կոչվին... 
Եվ ես աշխարհիս մեջ ամենաանբախտն, ամենաթշվառը դրա ձեռքն ընկա, դրա, որը մի օրում թունավորեց իմ նորածիլ կյանքս, ինչպես սաստիկ հյուսիսին, որ մի քանի րոպեում չորացնում է մի գեղեցկատեսիլ, նորաբողբոջ ծաղիկ: 
Այո, մի օրում, Գրիգոր, այդ հրեշն ինձ այն վիհը գլորեց, որից երբեք և ոչ մի կերպ դուրս գալ կարելի չէ... 
Ահա , թե ինչի իմ անբախտ մայրս այնքան դառն, այնքան աղի արտասուք էր թափում ինձ համար, նա ինձ վաղուց կորած էր համարում, որովհետև նա վաղուց արդեն ճանաչում էր այդ հրեշ մարդուն: 
Նա ավելի լավը կհամարեր արյունխորով տեսներ ինձ ընկած յուր ոտների առաջ, քան այդ մարդու ձեռքին, բայց նա անզոր էր, նրա ձեռքին ոչինչ չկար...
Գուցե այդ ինձ հարցնես, սիրելի Գրիգոր, թե ի՞նչն էր պատճառը, որ հայրս ինձ հենց այդ հրեշ մարդու հետ ամուսնացրեց, մի՞թե նա նրան չէր ճանաչում, նրա կյանքին ծանոթ չէր. եթե ծանոթ չէր, խո մայրս ճանաչում էր, մայրս կնախազգուշացներ նրան, նա ցույց կտար նրան այն կորուստը՝ դեպի որը նա կուրորեն հետևում էր — այո՛, Գրիգոր, — կպատասխանեմ ես քեզ, — նա մորիցս այդ ավելի լավ գիտեր, նա ավելի լավ էր ճանաչում այդ մարդուն և դրա վարած կյանքը, քան մայրս, բայց տես, թե բանն ինչումն է: 
— Հայրս — ինչպես դու գիտես, սովորություն ունի միշտ կլուբ գնալու, ավելորդ է ասել, թե որքան գումարներ է նա այդտեղ տարել և տարվել... 
Մի երեկո նա պատահել է այնտեղ իմ ամուսնուն, և երկուսով սկսել են թուղթ խաղալ, այդ գիշեր հորս բոլորովին չէ հաջողվում, և նա սկսել է տանուլ տալ: 
Նա կատաղությունից սկսում է հետզհետե գումարները ավելացնել: 
Վերջապես այդ գիշեր նա վեց հազար ռուբլի է տանուլ տվել: 
Իհարկե, այդ փոքր գումար չէ և հայրս երկար ժամանակ չէ կարողացել՝ թե չէ ուզեցել վճարել: 
Տեսնելով այդ և կասկածելով, թե միգուցե հայրս այդ ամենևին էլ չի վճարիլ, պարտատերը մի լավ բան է մտածում — այն է՝ փողի տեղ ինձ առնե և այդ բանն այն, ինձ անծանոթ, պառավ կնոջ միջնորդությամբ առաջարկում է հորս, որն յուր կողմից մեծ ուրախությամբ ընդունում է այդ առաջարկությունը: 
Հայրս այդտեղ յուր համար երկու մեծ օգուտ է տեսնում — առաջինը, որ յուր վեց հազար պարտքից է ազատվում և երկրորդը — ինձ առանց օժիտի է ամուսնացնում և այդ էլ մի այնպիսի հարուստ մարդու հետ, որպիսին էր իմ ամուսինը: 
Ես հետո իմացա, որ այդ մարդուն գրեթե ամենքը ճանաչելիս են եղել և ոչ ոք դրան չէ կամեցել աղջիկ տալ, չնայելով, որ ինքն է առաջարկելիս եղել փող: 
Ես երկար չեմ խոսում, Գրիգոր, ես քեզ եմ թողնում մտածել իմ հոր, իմ հարազատ հոր այդ վարմունքի վերա:

Եվ այսպես ես ծախված էի, կամ ավելի ճիշտն ասած, ես — կենդանի արարածս թղթի մեջ կլուբում տանուլ էի տված և այն էլ իմ հարազատ հոր ձեռքով... 
Օ՜հ, ես չեմ կարող այլևս մի բան ասել, իմ սրտիցս արյուն է կաթում, իմ վաղուց ցամաքած աչքերիցս արտասուքի կաթիլներ են դուրս ցայտում իբրև բողոք, բայց ո՞ւմը և ո՞ւմ դեմ...
Հասկանալի է, Գրիգոր, որ ես այլևս չէի կարող այն՝ կայտառ, վարդագեղ աղջիկը մնալ, ինչպես առաջ: 
Իմ ամուսինս հենց առաջին օրից մի այնպիսի ցավ պարգևեց ինձ, որից միայն մահով են ազատվում... 
Բժիշկները խորհուրդ էին տվել այս ամառը ամառանոցում անցկացնելու, և երբ ես գրում եմ իմ այս տողերը, մենք գտնվում ենք ամառանոցում: 
Այս նամակը շատ վաղուց է, ինչ սկսել եմ, օրը մի քանի տող հազիվ եմ կարողանում գրել: 
Այսօր տանը ոչ ոք չկա, ամուսինս և հայրս քաղաքումն են, իսկ մորս, որը մի րոպե անգամ ինձ մենակ չէ թողել, ես հազիվհազ ուղարկում եմ տեղիս հասարակաց այգին զբոսնելու: 
Բժիշկ ամենևին չեմ ընդունում, ես կամենում եմ շուտով մեռնել, թողնել այս փուչ աշխարհը, որտեղ իմ մանուկ կյանքս այսպես շուտ թունավորեցին, որտեղ իմ ձգտումներով, նպատակներով լի սիրտս ճմլեցին, մեռցրին... 
Օ՜, այո՛, մահը — այդ կյանքի ալեկոծության նավահանգիստը, այդ ինձ նման թշվառների մենակ փրկության հույսը... 
Ո՜րպես քաղցր է թվում ինձ... 
Մեռնե՜լ, հանգստանա՛լ, հանգստանալ ընդմիշտ, հավիտյան... 
Ահա ես տեսնում եմ այնտեղ մի լուսաճաճանչ հրեշտակ, նա ժպտում է ինձ, նա շշնջում է ինձ. «Բավ է, դու ապրես այդ թունավոր աշխարհում, որտեղ մարդկանց համար ոչինչ սուրբ, ոչինչ նվիրական բան չկա, ե՛կ, ես կթռցնեմ քեզ իմ լուսաճաճանչ թևերիս վերա դեպի երկնքի հավիտենականությունն — այնտեղ, որտեղ միայն խաղաղություն, սուրբ սեր, և անդորրություն է տիրում»... 
Եվ ահա՛, ես ընկնում եմ դրա գիրկն, և այդ քա՛ղցր է, քա՛ղցր է...»:

Բժիշկ Սեյրանյանն ապրեց և ապրում է. նա կատարեց յուր երդումը: 
Նա մինչև յուր վերջին շունչը չի մոռանալ Նունեի հիշատակը, և մինչի օրս էլ նա կատարում է նրա –վերջին խոսքը:

ԲԱՐԵՐԱՐ ԵՎ ՈՐԴԵԳԻՐ
Պատկեր կյանքից
Ա
Աշնանային ցուրտ, բայց արև օրերից մինն էր: 
Գետինը սաստիկ սառել էր: 
Քաղաքի շրջակա սարերի վերա ձյունը սփռել էր յուր սպիտակ սավանը, տների կտուրները ծածկված էին եղյամով, որ՝ հալվելով միջօրեի արևի անզոր ճառագալթներից` կամաց-կամաց ծլծլում էր երկայն խողովակներից ներքև — փողոցը, որտեղ և կազմում էր փոքրիկ լճակներ և կպչուն ցեխ: 
Ծխնելույզներից դուրս էր գալիս վառարանների սև ծուխը, որ առավել ևս թանձրացնում էր քաղաքի վերա կանգնած փոշիանման մշուշը:

Թամամշյանի քարվանսարայի հարավային կողմը, որտեղ այժմ գտնվում էր դեպի Վերա և Միքայելյան կամուրջը տանող ձիաքարշ երկաթուղիների կայարանը, քարվանսարայի լայն սալահատակ մայթի վերա, ինչպես միշտ, նույնպես և այդ օրը խռնվում էր ամբոխը: 
Այդ ամբոխը, որ սովորաբար բաղկացած է լինում ամեն ազգի, դասակարգի և հասակի անգործ մարդկանց ներկայացուցիչներից, որոնց անողորմ բախտը կամ չէ ժպտում, կամ որոնք իրենց սեփական արմատացած ծուլության հալածանքների տակն են գտնվում — հավաքվում է այդտեղ մի կերպ սպանելու ձանձրացուցիչ օրը, մանավանդ աշնանային այդպիսի եղանակներին, երբ ուժասպառ արևը չէ զլանում յուր անզոր ճառագայթներով ջերմացնելու նրանց սառած և շատերի էլ հազիվ ծածկված անդամները: 
Դուք այդտեղ կգտնեք ծառայությունից վռնդված կամ նոր պաշտոն փնտրող իմերել ծառաներ, որոնց խումբն ամենից բազմաթիվ է այդ անգործ ամբոխի մեջ. կգտնեք և՜ հայաստանցի անգործ մշակներ (սակայն դրանց կարելի է մատների վերա համարել), և քաղաքացի «ջիբգիր» կինտոներ կգտնեք, և՛ խանութներից վռնդված աշակերտներ, և՜ քաղցած, լոթի, կարմրա-լրջաքիթ գրագիրներ կգտնեք, և՜ երբեմն հարուստ, բայց այժմ չար բախտից աղքատացած կամ սնանկացած վաճառականներ, և՜ պաշտոնաթող կամ պաշտոնազուրկ արքունական ծեր ծառայողներ և այլն, և այլն: 
Ոմանք ի մի խմբված խոսում, ծիծաղում, կատակներ են անում և, մինչև անգամ, ամբոխը ճեղքելով, երեխաների նման, վազվզում են միմյանց հետևից — դրանք միայն թեթևամիտ իմերելներն են, որոնք թե մեծ, թե փոքր ընդհանրապես այդ երեխայական բնավորությունն ունեն: 
Ոմանք — ավելի հասակավորներն ու լրջամիտները կոլոլված իրենց հին, շատ տեղ պատառոտված և կարկատած վերարկուների մեջ, որոնք հիշեցնում են նրանց նախկին նախանձելի դրությունը՝ խոսում և վայ են տալիս կամ հասարակության, կամ իրենց գլուխը — դրանք աղքատացած կամ սնանկացած հարուստ վաճառականներն են: 
Ոմանք պատի տակ նստած և մինչև անգամ պառկած ու աչքերը խփած դեմքերը դարձրել են դեպի արևը կամ ընկղմված են խորը մտածմունքների մեջ, կամ քնած են — դրանք քարվանսարայի անգործ մշակներ են: 
Մի խոսքով այդ ամբոխից ամեն մեկը զբաղված է մի որևիցե բանով, ինչ բան որ կարող է ունենալ ծույլ և անգործ մարդը:

Սակայն այդ բոլորի մեջ միայն մեկն էր, որ յուր վերա էր դարձնում դիտողի ուշադրությունը:

Դա մի նիհար պատանի էր, որ կուչ էր եկած պատի տակ, որտեղ արևի ճառագայթներն ավելի ջերմ էին: 
Նա հագած ուներ ամառվա սպիտակ, մաշված բլուզ և նույնպիսի անդրավարտիք: 
Կոշիկները պատառոտված էին, որտեղից դուրս էին եկել նրա մերկ ոտների մատները, որոնք ցրտից կապտել և ուռել էին: 
Շեկ և ըստ երևույթին, երբեմն փափուկ ու փայլուն, բայց այժմ կեղտոտ մազերը, երկար ժամանակ մկրատի սանրի երես տեսած չլինելով, այնքան երկարել և այնպես խճճվել էին, որ առանց այն էլ, փոքրիկ, հին գլխարկը հազիվ ծածկում էր նրա գագաթը: 
Նա սաստիկ դողում էր ցրտից և գունդի նման կծկվել էր նստած տեղը: 
Նրա դեմքը բոլորովին չէր երևում, որովհետև դա ծածկվել էր նրա կռների և ծնկների մեջ:

Նրա մի կողքին՝ երկայն ու մեկ ձգված և գլուխը փալանի վերա դրած՝ խռմփացնում էր մի պարթև մշակ, իսկ մյուս կողքին բոլորել էր իմերել զվարճասերների մի խումբ մի ինչ-որ ծաղրածու վռնդված իմերել — խոհարարի շուրջը ծաղրածուն, որ հասակն առած գողի աչքերով մի մարդ էր, զանազան միմոսություններ էր անում և ամենալիրբ պատմություններ ճառում յուր նախկին պարոնների, տիկինների և նրանց աղջիկների մասին, իսկ շրջապատած խումբը մեծ ախորժակով լսում է նրան և միաբերան ծիծաղում, հռհռում էր: 
Ծաղրածուն հանկարծ կտրեց յուր պատմությունը, ճեղքեց իրեն շրջապատած խումբը և գոռալով — հաթաթատով այնպես խփեց խեղճ կծկված պատանիին, որ դա գլորվեցավ և ընկավ կողքին խռմփացնող մշակի վերա: 
Զվարճասերների խմբի մեջ սաստիկ ծիծաղ բարձրացավ, մանավանդ, երբ պարթև մշակը վախեցած հանկարծ վեր թռավ տեղից, և նրա այդ ուժեղ շարժմունքից խեղճ պատանին երկրորդ անգամ գլորվեցավ և այս անգամ ուղղակի գետին: 
Մշակը կատաղի կերպով չռեց նրա վերա յուր աչքերը և սաստիկ հայհոյանքով հարձակվելով նրա վերա, յուր ծանր բռունցքով այնպես խփեց նրա գլխին, որ խեղճը երրորդ անգամ տապալվեցավ գետին: 
Բայց տեսնելով, թե որքան թշվառ և թույլ էր այն արարածը, որի հետ այնպես անգթաբար վարվեց, մշակը, ըստ երևույթին, մեղքացավ նրա վերա և փնթփնթալով գնաց, ձգվեց յուր առաջվա տեղը: 
Ծաղրածուն, որ պարթև մշակի կատաղի հայացքից պակաս չէր վախեցել, գող կատվի նման թաքնվել էր զվարճասերների խմբի մեջ, որի ծիծաղն ու հըռհըռոցը կրկնապատկվել էր միմյանց հետևող այդ անսպասելի տեսարաններից: 
Խեղճ պատանին, որ տակավին խելքը գլուխը չէր ժողովել, լաց լինելով վեր կացավ և վերցնելով մոտ ընկած գլխարկը, հեռացավ զվարճասերների խմբից: 
Նա դողդողալով դարձյալ կուչ եկավ պատի տակ, որտեղ ծաղրածու-իմերելն այլևս չէր կարող նրան տեսնել, որովհետև ամբոխը բոլորովին ծածկեց նրան: 
Այժմ պարզապես երևում էր նրա դեմքը, որի փափուկ, համեստ և քնքուշ գծերը ցույց էին տալիս, որ նա այն փոքրիկ և անպիտան սրիկաների՜ց չէ, որոնցով այնքան հարուստ են Թիֆլիսի փողոցները: 
Նա կլիներ ոչ ավելի, քան տասնևչորս տարեկան: 
Նա գեղեցիկ էր, բայց որովհետև ցուրտը սաստիկ կապտացրել էր նրա նիհար դեմքը, այդ գեղեցկությունը, գոնե առաջին հայացքից, բնավ չէր նկատվում նրա վերա:

Նա դադարեց լաց լինելուց, երևի հասկանալով, որ այդ անօգուտ է և դրանով բոլորովին չի կարող շարժել իրեն շրջապատող այդ ծույլ, անգործ ամբոխի անզգա սիրտը և սկսեց նայել փողոցում դղրդալով անցնող կառքերին, որոնց մեջ նստած էին թանկագին մուշտակներում կոլոլված կամ հաստափոր և բարակափոր պարոններ, կամ նույնպես տաք հագնված և դեռ ծնկների վերա էլ թիկնաշոր գցած քնքշատիպ տիկիններ, օրիորդներ ու երեխաներ...
Այդ միջոցին նրա առաջով ամառվա հին, յուղոտած վերարկուի մեջ կոլոլված մի մարդ էր անցնում: 
Նրա մի տեսակ արագությամբ այս ու այն կողմը շարժվող սև աչքերից, որոնք կարծես մեկին անդադար որոնում էին, և դաժան կերպարանքից իսկույն երևում էր, որ նա անպիտան, խորամանկ, անգութ և շատ բացասական հատկությունների տեր մարդ էր: 
Նրա արծվի քիթը, արագաշարժ աչքերի սուր հայացքը և սաստիկ սև, գրեթե արաբական մազուտ դեմքը, մի տեսակ երկյուղ էին ազդում նայողի վերա:

Նրա հայացքն ընկավ պատանիի վերա և նա, հանկարծ կանգ առնելով, դեռ մի րոպե հեռվից սկսեց դիտել նրա դեմքը ճիշտ այնպես, ինչպես առյուծը դիտում է յուր որսը. հետո կամաց-կամաց մոտեցավ նրան և կանգնեց նրա առաջ: 
Նա յուր սուր հայացքը բնավ չէր հեռացնում նրա դեմքից և նայողը կասեր, թե յուր այդ աչքերով նա կամենում է ուտել այդ պատանուն:

— Ո՞ւմ տղան ես, — հանկարծ հարցրեց նա:

Նրա ձայնը գամփռ շան հաչոցի էր նմանում: 
Պատանին նայեց նրա դեմքին և, ըստ երևույթին, սարսափեց նրա կերպարանքից: 
Նրա դողը սաստկացավ, և նա այդ անկոչ բարեկամից քաշվեցավ մի կողմը:

— Հիմա՛ր, քեզ եմ ասում, ո՞ւմ տղան ես, — հարցրեց նա. դարձյալ, աշխատելով որքան կարելի է ձայնը մեղմացնել:

Պատանին դարձյալ նայեց նրա դաժան կերպարանքին:

— Ի՞նչ եք ուզում ինձանից, — վերջապես երկչոտությամբ և հազիվ լսելի ձայնով ասաց նա:

— Ասում եմ, ո՞ւմ տղան ես, — այս անգամ, կարծես, անհամբերությամբ ասաց անծանոթը:

— Ես... ես հայր չունիմ...
— Մա՞յր
— Մայր էլ չունիմ, — ասաց պատանին այնպես, որ կարծես խաբում լիներ:

Անծանոթի դաժան կերպարանքի վերա ցոլաց ժպիտ:

— Ը-հը՜, այդպես ասա, էլի, — խոսեց նա, — ձայն չես հանում, կարծես լեզու չունիս... դու հենց կարծում ես, թե ես լավ մարդ չե՞մ... ընդհակառակը՝ ես շատ լավ մարդ եմ... և, տեսնում ես, եկել եմ քեզ կարեկցելու:

Պատանին այդ խոսքերի վերա և՜ զարմացմամբ, և՜ ուրախությամբ խոր նայեց այդ «շատ լավ» մարդու դաժան կերպարանքին, կարծես, ինքն իրեն հարցնելով, թե մի՞թե այդպիսի դեմքի տեր մարդը ընդունակ կլինի կարեկցության:

— Եվ այդպես, դու ո՞րբ ես, — հարցրեց դարձյալ «շատ լավ» մարդը մտախոհ կերպով:

— Այո՜:

— Բոլորովի՛ն որբ ես:

— Այո:

— Եղբայր կամ հորեղբայր է՞լ չունիս:

— Ո՜չ,
— Դե՛հ, եկ գնանք միասին:

Պատանին, կարծես, ակամայից ավելի խոր նայեց նրա դեմքին և տեղից չշարժվեցավ:

— Դե հ, ի՞նչ ես կանգնել, եկ գնանք, է՛լի:

— Ո՞ւր, — անվճռականությամբ և երկյուղով հարցրեց պատանին:

— Քեզ որ ասում եմ եկ՝ եկ, էլ ոչինչ մի հարցնիլ... 
Այս ցրտումը որ կանգնել ես, ի՞նչ պիտի շինես... 
Քաղցած էլ ես, չէ՞,
— Այո... երեք օր է ոչինչ չեմ կերել, — պատասխանեց պատանին, և նրա աչքերում արտասուքի կաթիլներ ցոլացին:

— Տեսնո՞ւմ ես. այստեղ որ մնաս, քաղցած կմեռնես, իսկ ինձ հետ որ գաս, ես քեզ հաց էլ կտամ ու ամեն բան էլ... 
Դե՛հ, էլ ձայն մի հանիլ ու եկ գնանք:

Եվ անծանոթն առաջ ընկավ, իսկ պատանին, նրա վերջին խոսքերից սիրտ առնելով, հետևեց նրան:

Անծանոթը գնում էր շտապով, այնպես որ պատանին յուր սառած ոտներով հազիվ էր կարողանում նրան հետևել: 
Նրանք անցան հրապարակը, մի քանի ուրիշ փողոցներ և վերջապես տասը րոպեից հետո հասան Ք... թաղը: 
Այդտեղ անծանոթը դարձյալ ծռվեց մի ինչ-որ նեղ ու մութ փողոց և կանգնեց մի կիսախարխուլ, Նոյի ժամանակվանից մնացած խրճիթի դռան առաջ: 
Կանգնեց և պատանին: 
Անծանոթը հանեց գրպանից դռան հին, ժանգոտած կողպեքի բանալին, բացեց դուռը և ներս մտավ գլուխը բավական թեքելով, որովհետև դուռը շատ ցածր էր: 
Ներս մտավ և պատանին:

Խրճիթը այնքան փոքր էր և ցած, որ հազիվ մի քանի մարդ տեղավորվեին: 
Կահավորանք ասած բաներից այնտեղ ոչինչ չկար, բացի մի ինչ-որ հին, անմեջք, հասարակ աթոռից և մի նույնպիսի սեղանից, որի վերնատախտակը տեղ-տեղ այրված և կեղտից սևացած էր: 
Պատի մեջ հանված փոքրիկ չորսապակիավոր լուսամուտը հազիվ լուսավորում էր մերկ և խոնավ գետնի վերա գցած կեղտոտ անկողինը, իսկ բաց թարեքում երևում էր օղիի մի շիշ, բաժակ և սև հացի կտոր ու պանիր: 
Ուրիշ ոչինչ չէր երևում այնտեղ:

— Դե՛հ, ինչպե՛ս է. այստե՞ղ է լավ, թե այնտեղ, որ չէիր ուզում գալ, — խոսեց անծանոթն յուր կոպիտ ձայնով, փակելով խրճիթի ճռճռան դուռը, երբ պատանին արդեն ներս էր մտել և դռան մոտ կանգնած դողղողալով դիտում էր իրեն անծանոթ խրճիթը: 
— Գնա և նստիր այնտեղ. — և նա ցույց տվավ աթոռի վերա, որ դրված էր սեղանի մոտ լուսամուտի տակ:

Պատանին նստեց:

— Հը, ինչպե՞ս է, տաք է, թե ոչ:

— Այո, — հազիվհազ արտասանեց պատանին, չնայելով, որ խրճիթը սաստիկ խոնավ և ցուրտ էր, իսկ ինքը դողալուց ցնցվում և վեր ու վեր էր թռչում աթոռի վերա, որից և դա մի տեսակ ճռճռոց էր հանում:

— Դու ասացիր, որ քաղցած ես, չէ՞:

— Այո:

Անծանոթը մոտեցավ թարեքին:

— Դե՜հ, էլ ի՞նչ ես այդպես ճռճռացնում աթոռը, — հանկարծ ասաց նա՝ ետ նայելով դեպի պատանին, որ հաց ու պանիրը տեսնելուն պես ավելի էր սկսել դողացնել, որից և աթոռի ճռճռոցը սաստկացել էր:

Պատանին ամուր սեղմեց միմյանց ատամները, դողը զսպեց և անհամբերությամբ սպասում էր հաց ու պանրին. բայց անծանոթը նախքան նրանց ձեռք տալը՝ վերցրեց օղիի շիշը. լցրեց բաժակը, մի ումպով կոնծեց և դարձյալ դրեց տեղը, այնուհետև վերցրեց հաց ու պանիրը, նախ կտրեց յուր համար թե՛ մեկից և թե՛ մյուսից, իսկ մնացածը դրեց պատանիի առաջ՝ սեղանի վերա, ասելով.
— Դե՜հ, կեր, կշտացիր, — և սկսեց յուր հաց ու պանիրը կծոտել ու ծամել, որի ժամանակ նա խոզի նման մի ինչ-որ խռխռոց էր հանում:

— Պատանին վերա ընկավ հաց ու պանրին և ագահաբար սկսեց ուտել, կարծես, երկյուղ կրելով, թե մի գուցե «շատ լավ» մարդը շուտով վերջացնի յուր մասը և հետո յուր մասն էլ խլի:

Երկար ժամանակ խրճիթում ոչինչ չէր լսվում, բացի նրանց հաց ու պանիր ծամելուց, աթոռի ճռճռոցից և անծանոթի խռխռոցից: 
Վերջինս կանգնած էր պատանու առաջ, ահագին կտորները բերանն էր կոխում և մեծ ուշադրությամբ զննում էր նա ցրտից կապտած դեմքը: 
Վերջացնելով յուր հաց ու պանիրը նա մոտեցավ թարեքին, դարձյալ ածեց օղին և կոնծեց:

— Ես որ քեզ ասում էի, թե շատ լավ մարդ եմ, դու ինձ չէիր հավատում, — դարձավ նա պատանիին՝ վերարկուի կեղտոտ փեշով սրբելով բերանն ու բեղերը: 
— Եթե ես չլինեի, հիմա դու այնտեղ ցրտից և քաղցից մեռած կլինեիր, գիտե՛ս թե չէ... 
Հա՜, այդպես: 
Ուրեմն, դու կաց այստեղ, մինչև իմ գալս, ես գնում եմ և շուտով կվերադառնամ:

Պատանին առանց հաց ու պանիրը թողնելու, այնպես նայեց նրան, որ, կարծես, ասում էր. «Ես ամենևին էլ միտք չունեմ այստեղից հեռանալու»:

Անծանոթը դուրս գնաց խրճիթից: 
Դուռը կողպեքով կողպեց, բանալին կոխեց գրպանը և փաթաթվելով վերարկուի մեջ, շտապ քայլերով հեռացավ:




 --------------------------------------- 


Նա մի քանի փողոցներ անցնելուց հետո վերջապես մտավ մի մեծ փողոց, որտեղ գտնվում են քաղաքի հայտնի և հարուստ վաճառականների խանութները: 
Նա բացեց այդ խանութներից մեկի մեծ և խնամքով մաքրած ապակիավոր դուռը և այնպիսի վստահությամբ ներս մտավ, որ կարծես յուր խրճիթն էր մտնում: 
Խանութը շատ երկար էր, տասնավոր գործակատարներ և աշակերտներ կանգնած վաճառասեղանի հետևում իրենց ճարտար լեզվով և նուրբ քաղաքավարությամբ, որ հատուկ է միայն նրանց, առևտուր էին անում բազմաթիվ «սուդարինիա» ու «մադամ»-ների հետ, որոնցով միշտ և ամեն օր լի են լինում այդպիսի «արիստոկրատական» խանութները, որովհետև եվրոպական «քաղաքակրթությունը» յուր անգութ մոդաներով երբեք մի վայրկյան անգամ հանգիստ չէ տալիս խեղճ, հարուստ և աղքատ կանանց: 
Ահագին և նույնպես խնամքով մաքրած ապակիավոր լուսամուտի մոտ յուր վաճառական «ամբիոնի» առաջ նստած էր մոտ հիսուն տարեկան հաստափոր և միջահասակ մարդ, ըստ երևույթին, խանութի տերը կամ աղան: 
Նրա դեմքը, որ ահագին մեծություն ուներ, սափրած էր խնամքով և սափրած տեղն այնպես էր պլպլում, որ կարծես յուղած լիներ: 
Հայկական քթերից մի փառավոր օրինակն էլ նրան էր բաժին ընկել, բեղերը, որոնց մեջ որքան սև, նույնքան և սպիտակ մազ կար, խուզած էր կարճ, այնպես որ, մազերի ծայրերը հավասար երկարությամբ կանգնած էին նրա վերին հաստ շրթունքի հետ մի գծի վերա: 
Մի բան, որ իսկույն աչքի էր ընկնում նրա դեմքի վերա — այդ նրա կլորիկ դեմքի մեծությանը բոլորովին անհամապատասխան փոքրիկ, շարժուն աչքերն էին, որոնք կարծես, ուրիշ բան ու գործ չունեին, բայց եթե միայն անդադար ժպտալ, սակայն այդ ժպիտը այնքան էր սազում նրա կոպիտ, ստրկական գծերին, որքան էշին կսազի, եթե նրա վերա նստի ամազոն: 
Թե ինչ բնավորություն էր արտահայտում նրա դեմքը — այդ դժվար թե կարողանային մշտապես որոշել մինչև անգամ մեծահարգո պարոն հոգեբանները, որովհետև նրա դեմքի արտահայտությունը հենց առաջին հայացքից ներկայացնում էր հոգեկան հատկությունների այն քաոսը, որ մարդ շվարում է, թե որ տեսակի մարդկանց կողմը դասել նրան՝ բարեսի՞րտ, թե չարամիտ, պիտանի՞, թե անպիտան, խորամա՞նկ, թե միամիտ, սիրալի՞ր, թե կոպիտ, անգո՞ւթ, թե գթառատ և այլն, միայն այս պարզ էր, որ նրա հայացքը մի ինչ-որ անհասկանալի, արտասովոր, բայց ջերմ զգացմունքով, կարծես, գուրգուրում, փայփայում էր նրան՝ ում որ նայում էր և ում վերա որ ուզում էր լավ ուշադրություն դարձնել: 
Նայելով նրա եվրոպական հագուստին, մատների թանկագին մատանիներին և ոսկե ժամացույցի նույնպես ոսկե հաստ շղթային, իսկույն երևում էր, որ նա յուր զուքսի վերա սիրահարական արկածախնդիր, նորաձև և պճնասեր երիտասարդից պակաս ուշադրություն չէր դարձնում, չնայելով որ գլխի կոշտ մազերն արդեն կրում էին իրենց վերա ծերության կնիքը:

Ահագին բազկաթոռի մեջքի վերա ետ ընկած՝ յուր մշտական ժպտող աչքերով նայում էր նա շքեղազարդ, գեղեցիկ և քնքշատիպ «սուդարինիա» ու «մադամ»-ներին, երբ մեր ծանոթ անծանոթը ներս մտավ խանութը: 
Վերջինս յուր արագաշարժ աչքերով նախ մի թռուցիկ հայացք ձգեց բոլոր ներկա գտնվողների վերա, հետո հազիվ լսելի քայլերով մոտենալով աղայի «ամբիոնին», կանչեց ցածր ձայնով.
— Աղա Գրիգոր Մոսեիչ...
Աղա Գրիգոր Մոսեիչը, որ, ըստ երևույթին, չէր նկատել նրա ներս մտնելն ու մոտենալը, այդ ձայնի վերա շտապով նայեց նրա կողմը:

— Ա՛, Սարգիս, այդ դու ես, — ասաց նա, և նրա ժպտող աչքերը մի տեսակ արտասովոր կերպով փայլեցան:

Բ
Ս... գավառական փոքրիկ քաղաքում ապրում էր մի վաճառական Պետրոս անունով: 
Չնայելով որ նա միջակ կարողության տեր մարդ էր, և նրա առևտուրն էլ այնքան հաջող չէր անցնում, բայց նա յուր ընտանիքը, որ բաղկացած էր կնոջից, երկու փոքրիկ աղջիկներից և մի տղայից — միշտ և ամեն կողմից լիության մեջ էր պահում: 
Նա ուներ յուր սեփական նորակառույց տունը, որտեղ յուր փոքրիկ ընտանիքով շատ խաղաղ հանգիստ կյանք էր վարում, և յուր բարեկեցությամբ օրինակ կարող էր լինել յուր հարևաններին, որոնք պլատոնական սիրով կապված էին նրա հետ: 
Նա շատ բարեսիրտ, ուրախ, յուր պատիվը պահող և միևնույն ժամանակ զվարճախոս մարդ էր, իսկ յուր ընտանիքը նրանից ավելի սիրող, հարգող մարդ շատ քիչ կգտնվեր: 
Սակայն վերջին ժամանակներում նրա կինն ու հարևանները նրա մեջ մեծ փոփոխություն էին նկատել, առաջվա այն ուրախ, զվարճախոս մարդը այժմ դարձել էր տխուր և մելամաղձոտ, նա ոչ ոքի հետ խոսել չէր կամենում, երկար ժամանակ էր ժպիտը, ծիծաղը ամենևին չէին նկատվում նրա դեմքի վերա, նա շատ քիչ էր ուտում, լուսանալուն պես գնում էր խանութ, գրեթե մինչև երեկո մնում էր մի տեղում նստած և մի ինչ-որ բանի մասին խիստ մտածում էր: 
Կինը, որ սաստիկ սիրում էր նրան, բոլորովին զարմացել էր նրա անսպասելի և հանկարծակի փոփոխության վերա, նա շատ աշխատեց, շատ ճգնեց իմանալու նրանից այդ բանի պատճառը, բայց փոխված մարդը այդ մասին միշտ լռություն էր պահպանում և խնդրում էր միայն, որ իրեն ոչինչ չհարցնե և հանգիստ թողնե: 
Մինչև իսկ մի անգամ նա սաստիկ կատաղեց և համարյա ուզում էր ծեծել կնոջը, երբ վերջինս դարձյալ թախանձում էր նրան, որ յուր փոփոխության պատճառը հայտնե. կինը շատ վշտացավ և լաց եղավ — այդ բանն յուր ամուսնու կողմից սա առաջին անգամն էր տեսնում:

Մի անգամ Պետրոսը գիշերը ուշ վերադարձավ տուն: 
Նա այդ գիշեր ավելի տխուր, բայց միևնույն ժամանակ, ըստ երևույթին, ավելի հանգիստ էր: 
Քնելու պառկելիս նա համբուրեց յուր բոլոր զավակներին, մինչև անգամ և կնոջը, մի բան, որ յուր փոխված ժամանակ նա երբեք չէր արել: 
Կեսգիշերին, երբ բոլորը Մորֆեոսի անդորր գրկի մեջ էին, նա, որ աչքը բնավ չէր խփել, կամաց, շատ զգույշ կերպով վեր կացավ տեղից, հագավ միայն արխալուղն ու հողաթափները և նույն զգուշությամբ դուրս գնաց սենյակից: 
Առավոտյան կինը անկողնում ամուսին չգտավ, սկզբում նա կարծեց, թե՝ ամուսինը գնացել է խանութ, բայց հանկարծ տեսավ, որ նրա վերարկուն, գլխարկը, անդրավարտիքն ու կոշիկներն այնտեղ են: 
Նա շատ զարմացավ և միևնույն ժամանակ վախեցավ: 
Սկսեց անհամբերությամբ փնտրել նրան տանը, ամուսին չկար, տղային ուղարկեց խանութ, չմտածելով, որ ամուսինն առանց շորերն հագնելու չէր գնալ այնտեղ: 
Տղան վերադարձավ և ասաց, որ խանութը փակ է: 
Խեղճ կինը խելագարի նման դուրս ընկավ... կես ժամից հետո բոլոր հարևանները իմացան, որ Պետրոսը գիշերը դուրս է եկել տանից և կորել է անհետք: 
Սկսեցին փնտրել, բայց ոչ մի տեղ չգտան: 
Անցավ մի օր, երկու — Պետրոսը դարձյալ չկար: 
Վերջապես երրորդ օրը գետի մեջ գտել էին մի խեղդված մարդի այլանդակ մարմին — դա Պետրոսի դիակն էր: 
Ոչ ոք չիմացավ նրա խեղդվելու պատճառը, մինչև որ նույն օրը, երբ գտան դիակը, ոստիկանական մի քանի պաշտոնյաներ կնքեցին նրա խանութի դռները: 
Ամենքն իմացան, որ յուր պատիվը պահող վաճառական Պետրոսն ահագին պարտքեր էր ունեցել, որի պատճառով էլ նա այնպես փոխվել և վերջիվերջո խեղդվել էր, չկամենալով տեսնել յուր անվանարկությունը: 
Մի քանի օրից հետո նրա սեփական տունն էլ նույն վիճակին ենթարկվեցավ, ինչ որ խանութը, և նրա անբախտ կինն յուր երեք զավակներով մնաց բաց երկնքի տակ:

Պետք է երևակայել անբախտ կնոջ դրությունը: 
Ոչ տուն ուներ, ոչ մի որևիցե միջոց, ո՞րտեղ ապրեր և ինչո՞վ ապրեր: 
Պլատոնական սիրով սիրող հարևանները խցեցին ականջները, գոցեցին դռները նրա առաջ, և ոչ ոք չէր ուզում տեսնել նրա դրությունը, բացի մեկից, մի բարի մարդուց, որի սրտի լարերը ավելի քնքուշ լինելով, խղճաց նրան և նրա զավակների վերա և որոշյալ ժամանակով նրանց անվարձ մի խրճիթ տվավ, որտեղ նրանք սկսեցին իրենց նոր կյանքի շրջանը: 
Այրի մնացած կինը սկսեց կար ու լվացք անել, որպեսզի քաղցած չմեռնեին: 
Տղան, որ նրա զավակներից ամենամեծն էր, տակավին տասնևերկու տարեկան էր և սովերում էր ուսումնարանում: 
Նա շատ հեզաբարո, խոնարհ և խելոք տղա էր. նա հասկանում էր յուր մոր անել, աննախանձելի դրությունը, նա չափից դուրս, յուր որդիական բոլոր զգացմունքներով սիրում էր նրան և այդ պատճառով առանց ամենախորին վշտի չէր կարող տեսնել, թե ինչպես այդ անբախտ կինն ուշ երեկոյան հոգնած, վաստակաբեկ և խաշված ձեռքերով վերադառնում էր տուն կամ թե ինչպես վաղ առավոտից սկսած մինչև կեսգիշերը գլուխը չէր բարձրացնում կարից: 
Նա վճռեց թողնել ուսումնարանը, չնայելով որ ուրիշ շատ յուր հասակակիցների նման չէր ատում ուսումը, և մտնել մի որևիցե աղայի մոտ աշակերտ, որպեսզի փոքր-ինչ թեթևացնի յուր մոր այնքան ծանր հոգսերը: 
Բայց մայրն այդ բացեիբաց մերժեց, որովհետև նա հասկանում էր, թե ինչ է նշանակում աղայի մոտ աշակերտ լինել, մանավանդ որ նա յուր այդ միակ տղա-զավակին այնքան սիրում և այնքան քնքուշ էր մեծացրել: 
Բայց պետք էր ուսման վարձ տալ: 
Ո՞րտեղից: 
Նա խնդրեց ուսումնարանի վարչությանը, որ յուր որդուն այնուհետև ձրի սովորեցնեն, որովհետև ինքը շատ չքավոր է: 
Ուսումնարանի վարչությունը մերժեց. նրա մեծահարգո պարոն անդամները պաշտոնական կերպով ուղղակի պատասխանեցին «չենք կարող» — և լակոնական վճիռը կայացած էր ու անփոփոխելի, այլևս ոչինչ աղերսանք, ոչինչ արտասուքի հեղեղներ չէին կարող թափանցել նրանց փակված սրտի ներսը, և անճար այրի կինը գլուխը կոր և ձեռքերը խաչած վերադարձավ յուր խրճիթը:

— Ի՞նչ արած, պետք է մի տեղ աշակերտ մտնես, — ասաց նա որդուն բոլորովին հույսը կտրելով, որ նա երբևիցե կարող է դարձյալ շարունակել ուսումը: 
Եվ նա բռնելով յուր տասնևերկու տարեկան տղայի ձեռքը սկսեց պտտել ողջ քաղաքը, մտավ բոլորի խանութները անդադար հարցնելով արդյոք յուր որդուն աշակերտ չե՞ն վերցնիլ: 
Ամեն տեղ խորին անտարբերոլթյամբ մերժողական կերպով միայն շարժում էին գլուխները: 
Անբախտ կինը, անիծելով յուր թշվառ ծնունդը, տրտնջալով յուր չար բախտի վերա, թողեց խանութները և տղայի հետ նորից վերադարձավ յուր խրճիթը: 
Եվ այդպես ոչ մոր ցանկությունը կատարվեցավ՝ որդուն ուսման մեջ պահել և ոչ որդու ցանկությունը օգնել մորը: 
Բարսեղը (այդպես էր որդու անունը) մնաց պարապ:

Որքան էլ ճգնում էր անբախտ այրին, որքան էլ որ ամբողջ օրերով նա անց էր կացնում լվացքի և կարի վերա, բայց դարձյալ հազիվ էր կարողանում կուշտ կերակրել և հագցնել յուր զավակներին: 
Աղջիկները տակավին շատ փոքր էին նրան օգնել կարողանալու համար: 
Սենյակը անվարձ տալու ժամանակամիջոցն էլ լրացավ, և տանտերը սկսեց վարձ պահանջել: 
Մյուս կողմից ձմեռն էր գալիս — թշվառ չքավորների այդ ամենաոխերիմ թշնամին, հարկավոր էր տաք շոր, հարկավոր էր փայտ, իսկ կար կամ լվացք միշտ չէր ճարվում: 
Ի՞նչ աներ անբախտ, անօգնական կինը, որի վերա միայն դրված էր բոլոր ընտանիքի հոգսը...
«Բարեկամները» նրան խորհուրդ տվին երկրորդ անգամ ամուսնանալու: 
Այդ մասին նա երբեք մտքովն անգամ չէր անցկացրել: 
Ամուսնու հիշատակը այն աստիճան թարմ էր նրա գլխում, այն աստիճան նա հարգում էր այդ սուրբ հիշատակը, որ երկրորդ անգամ ամուսնանալը նա մինչև իսկ մեղք էր համարում, և այդ պատճառով «բարեկամների» տված խորհուրդը նա թողեց «ձայն բարբառո հանապատի»:

Անցավ երկու տարի: 
Հանգուցյալ Պետրոսի այրի կինն արդեն հաշտվել էր յուր դրության հետ, իսկ նրա դրությունը մի մազաչափ անգամ չէր փոխվել... 
Իհարկե դեպի լավը նույն անխոնջ աշխատանքը, նույն դառն քրտինքը, նույն անվերջ կարոտությունը: 
Ոչինչ այնքան հարատև և անփոփոխ չէ աշխարհիս երեսին, որքան թշվառությունը: 
Աղջիկները դարձյալ փոքր էին, սակայն նրանք արդեն սկսել էին իրենց նորածիլ ուժերով փոքր ի շատե օգնել մորը, իսկ Բարսեղը դարձյալ պարապ էր: 
Վերջին հանգամանքը հուսահատեցնում էր մորը: 
Պակաս չէր անհանգստանում այդ բանի համար և ինքը տասնևչորս տարեկան տղան: 
Բայց ի՞նչ աներ խեղճը, նա սրտով ցանկանում էր աշխատել, քրտինք թափել, որպեսզի համարձակ կարողանար նայել մոր աչքերին, ուտել նրա դառն քրտինքով վաստակած հացը, բայց երևի նրա չար բախտից, ոչ ոք և ոչ մի տեղ բավականություն չէին տալիս նրա այդ բուռն ցանկությանը: 
Նա արդեն հուսահատվել էր, երբ «փորձված» հարևաններից մեկը նրան խորհուրդ տվավ գնալ մի ուրիշ քաղաք այնտեղ փորձելու յուր բախտը, որի համար և իբրև վաճառաշահ ու այդպիսի նժդեհ բախտախնդիրների համար լայն ասպարեզ բացող քաղաք, նա հատկապես մատնացույց արավ Թիֆլիսը: 
Հուսահատ, անճար դրության մեջ մարդիկ միշտ հակված են, առանց երկար մտածելու, հավանություն տալ ուրիշի ամեն մի խորհուրդին, թեկուզ այդ խորհուրդն իրագործելու համար ամենամեծ ռիսկ պահանջվեր: 
Նույնը պատահեցավ և Բարսեղին: 
Նա հայտնեց այդ բանը մորը, բայց սա օտար քաղաքի անունը լսելուն պես այլևս չթողեց նրան շարունակելու յուր ասելիքը: 
Որդին սկսեց թախանձել, մայրը լսել անգամ չէր ուզում, և ո՞ր մի մայրը կթողներ յուր որդուն մեն-մենակ գնալու օտար, անծանոթ քաղաք բախտ որոնելու, և այն էլ անփորձ, տակավին երեխա որդուն, որ ոչ ճանապարհների հետ էր ծանոթ, ոչ ապրուստի միջոց ուներ և ոչ վերահսկող: 
Կարծում ենք ո՜չ մի մայր, որ յուր սեփական արգանդից է ծնել այդ որդուն: 
Ոչինչ այնքան, նուրբ, այնքան քնքուշ չի կարող լինել, որքան մայրական զգացմունքը, և այդ հասկանում են միայն մայրերը: 
Որդին լռեց, բայց Թիֆլիս գնալու միտքը բնավ չէր հեռանում նրա գլխից, մանավանդ որ «փորձված» հարևանն ասել էր նրան և պատմել, թե ինչպես բազմաթիվ բախտախնդիրներ հասել են այնտեղ իրենց նպատակին: 
Երկար մտատանջվելուց հետո վերջապես նա վճռեց, որ առանց մորը հայտնելու ճանապարհ ընկնի դեպի ցանկացած քաղաքը, և այդպես էլ արավ: 
Մի անգամ առավոտյան նա վեր կացավ, դուրս եկավ տնից և սկսեց առաջ գնալ, առանց իմանալու, թե որն է այն ճանպարհը, որ պիտի տաներ նրան Թիֆլիս: 
Տղայական կատարյալ անփորձությո՞ւնն էր, թե մի ուրիշ բան, որ նա բնավ չէր հասկանում, թե որքան վստահ և հանդուգն քայլ է յուր արածը, բայց նա մի անգամ ընդմիշտ յուր դիտավորությունը վճռած և հաստատակամ մարդու նման միշտ առաջ էր գնում, առանց մտածելու գեթ, թե ի՞նչ պիտի ուտեր ճանապարհին և ինչպե՞ս պիտի հասներ Թիֆլիս այդպիսի ցուրտ եղանակի (այդ ժամանակ աշուն էր), և այն էլ ոտով ու ամառվա շորերի մեջ, ճանապարհին նրան գյուղացիներ պատահեցին, որոնք սայլերով ինչ-որ բան էին տանում քաղաք ծախելու: 
Նա իմացավ նրանցից, որ ինքը, բարեբախտաբար, Թիֆլիսի ճանապարհի վերա է և խնդրեց, որ իրեն էլ հետները վերցնեն: 
Գյուղացիների նրան իրենց հետ վերցնելն այն եղավ, որ ասացին միայն «Եկ»-	և նա էլ ոտով հետևեց նրանց... 
Երկրորդ օրը գյուղացիների հետ նա ոտք կոխեց Թիֆլիս կատարյալ սոված փորով և սառած անդամներով: 
Այնուհետև մենտորները թողեցին նրան այդ անծանոթ, մեծ քաղաքում փնտրելու յուր բախտը, իսկ իրենք գնացին իրենց գործին: 
Պետք է միայն երևակայել տասնևչորս տարեկան անփորձ, միամիտ, սոված, մերկ, անտուն և պանդուխտ պատանու դրությունը օտար և բոլորովին անծանոթ քաղաքում աշնանային ցուրտ եղանակին: 
Երրորդ օրը նա արդեն կուչ էր եկած Թամամչյանի քարվանսարայի տակ:

Հետևյալ օրը աղա Գրիգոր Մոսեիչի խանութում մի նոր աշակերտ ավելացավ: 
Ինչպես երևում էր, նա բոլորովին խամ էր յուր պաշտոնի մեջ. մյուս աշակերտները, գործակատարները — բոլորն էլ զբաղված էին իրենց գործերով մեկը ապրանք էր դարսում, մյուսը — վայր բերում, երրորդը չափում էր, չորրորդը — կտրում, հինգերորդը հաշվում էր, վեցերորդը — գնողի հետ խոսում, — բայց նա, որպես արձան, կանգնած էր մի կողմում և, կարծես, անզգա կերպով նայում էր, թե ինչ է կատարվում յուր շուրջը: 
Նրա հայացքի մեջ նկատվում էր և՛ ամոթխածություն, և՛ երկյուղ, և՛ ապուշություն, և անչափ հեզություն, և երեխայական միամտություն ու անմեղություն: 
Նա յուր այդ դիրքով այնքան գեղեցիկ էր, որ մինչև անգամ խանութում անպակաս առևտուր անող «սուդարինիա» ու «մադամները» նրա վերա երբեմն-երբեմն սիրաժպիտ հայացքներ էին ձգում...
Իսկ ո՞վ կարող էր ասել և ճանաչել, որ այդ գեղեցիկ հագնված գեղեցիկ տղան՝ մի օր առաջ Թամամչյանի քարվանսարայի պատի տակ ընկած ցրտից կոնկոռնող կեղտոտ պատանին — Բարսեղն է:

Աղա Գրիգոր Մոսեիչը Սարգսի միջնորդությամբ նրան «որդեգրել» էր իրեն...
Գ
Քառասնական թվականներին Թիֆլիսում ապրում էր մի բավական հարուստ մարդ Սաքո անունով: 
Ժողովուրդը երբեմն մի կարգ մարդկանց գիտե հատկացնել այնպիսի ածականներ, որոնք ամենասրամիտ կերպով արտահայտում են նրանց թե ներքին, թե արտաքին հատկությունները — իրենց լավ կամ վատ կողմերով: 
Այդ դեպքում, ինչպես և ուրիշ շատ հայտնի դեպքերում, ժողովուրդն յուր ստեղծողական ընդունակությամբ միշտ գերազանցում է ամենատաղանդավոր բանաստեղծ-վիպասաններին, որոնք հազարավոր թե՛ գործածական և թե՛ ինքնաստեղծ բառերով անգամ չեն կարողանում ճիշտ պատկերացնել մեր երևակայության մեջ այդ միևնույն մարդկանց իրենց բոլոր հատկություններով: 
Սաքոյին ժողովուրդը «ղայիմ» (պինդ) ածականն էր հատկացրել, նրա համար միայն, որ նա սաստիկ ժլատ էր: 
Զարմանալի չէ, որ ժլատներն առհասարակ լինում են հարուստ, որովհետև ժլատությամբ միշտ կարելի է հարստանալ, ինչպես շռայլությամբ կարելի է աղքատանալ: 
Ժլատի կյանքի պայմանները ամենքին հայտնի են. նրանք ահագին նեղություններով, հուզումներով, հոգեկան տանջանքներով փող են հավաքում, հարստություն դիզում — առանց սակայն դրանից որևիցե բավականություն, ամենափոքր զվարճություն ստանալու, և ոչ միայն այդքան, նրանք իրենց արյուն-քրտինքի պտուղը թողնում են այնպիսի ժառանգների, որոնք վայելում են և ծաղրում նրան, նրա հիշատակը անիծում, հայհոյում: 
Ղայիմ-Սաքոն, սակայն, գուցե հասնում էր բոլոր հայտնի թե անհայտնի հեղինակների նկարագրած ժլատներին, բայց ոչ երբեք Էրիստովի կոմեդիայում դուրս բերված այն հարուստ ժլատ հային, որը մեռած ժամանակն անգամ ժլատություն էր անում և որի վերա զվարճասեր վրացիներն այնքան սիրում են ծիծաղել և ընդնմին ծաղրել հային, որովհետև նրանք համոզված են, որ հայը, մանավանդ հարուստ հայը, միշտ ժլատ է, բայց չգիտեն, թե երբ է նա իսկապես ժլատ և երբ առատաձեռն... 
Աստված, երևի, խղճացել էր մեր ղայիմ-Սաքոյի վերա, որ նրան որդիք չէր պարգևել, որովհետև ամենքին հայտնի է, թե որքան վտանգավոր է ժլատների համար որդիք ունենալը... 
Բայց զարմանալին այն է, որ ղայիմ-Սաքոն սրտով ցանկանում էր, եթե ոչ մի քանի, գոնե մի հատ որդի ունենալ, զարմանալի է ասում ենք, որովհետև ժլատները առհասարակ չունեն հայրական զգացմունք, ինչպես չունեն և ոչ մի ուրիշ լավ «ական» զգացմունք, բացի շահասիրականից... 
Սակայն ղայիմ-Սաքոյինն իսկապես հայրական զգացմո՞ւնք էր, թե մի ուրիշ բան, որի տակ թաքնվում էր մի որևիցե նպատակ, իհարկե, հօգուտ յուր շահասիրության, — այդ անկարելի էր ստույգ իմանալ, որովհետև ժլատները միշտ ծածկամիտ են լինում: 
Այսպես թե այնպես, բայց նա միշտ տրտնջում էր յուր թանկագին կեսին, թե ինչի՞ նա նրան որդի ունենալու բավականությունից զրկել է: 
Վերջին հանգամանքն էր, որ նա վերցրել էր յուր մոտ յուր որբ մնացած եղբոր որդուն — Գրիգորին և պահում էր նրան իբրև որդեգիր: 
Գրիգորն այդ ժամանակ քսան տարեկան, արդեն հասակն առած տղա էր, նրան յուր ծուլության, բթամտության և վատ վարքի համար վռնդել էին գիմնազիոնից: 
Սակայն այստեղ պիտի նկատենք, որ ղայիմ-Սաքոն երբեք չէր վերցնիլ նրան յուր մոտ, եթե նա արմատապես չէր փոխիլ յուր բնավորությունը և ընդնմին չէր ծառայիլ յուր շահերին, և այդ պատճառով որդեգրելիս նա առաջարկեց նրան յուր պայմանները: 
Գրիգորն ընդունեց, խոստանալով փոխել յուր բնավորությունը: 
Բայց այդ միակ լոկ խոսք էր. երկու օր նա զսպեց իրեն, իսկ այնուհետև դարձյալ յուր էշը քշեց: 
Ղայիմ-Սաքոն առանց այլևայլության նրան իսկույն ճանապարհ դրեց, բայց մոտ երկու շաբաթ կորած լինելուց հետո, նա դարձյալ հայտնվեցավ յուր հորեղբոր մոտ և «անառակ» որդու նման արտասուքը աչքերին գրկելով նրա ոտները, սկսեց ներումն հայցել և հազար ու մի երդումներով հավատացնել, որ «արմատապես» փոխել է յուր բնավորությունը: 
Ղայիմ-Սաքոն շատ «չեմ ու չում» անելուց հետո վերջապես հիշեց «Գթառատ հորը» և ներեց նրան: 
Գրիգորը շարունակեց նրա որդեգիրը լինել: 
Եվ իրավ, որ նա զարմանալի կերպով փոխվել էր, առաջվա այն ծույլ, ցոփակյաց և անբարոյական սրիկան այժմ դարձել էր մի աշխատասեր և խնայող տղա, որն յուրաքանչյուր քայլափոխում մեծ հնազանդություն էր ցույց տալիս յուր բարերար հորեղբորը և, ըստ երևույթին, սիրով լսում էր նրա խրատները, որոնք, իհարկե, մեծ մասամբ վերաբերում էին շահասիրությանը և խնայողությանը, չասենք ժլատությանը: 
Բայց եթե ղայիմ-Սաքոն ունենար բոլոր ժլատների բնավորությանը վերաբերյալ ընդհանուր հատկություններից մի նշանավոր հատկությունն էլ — կասկածոտությունը — այն ժամանակ նա կտեսներ կամ կնկատեր, որ յուր որդեգրի այդ զարմանալի փոփոխությունը միայն կեղծ դիմակ էր, ուրիշ ոչինչ: 
Սակայն գուցե նա ուներ էլ կասկածոտություն և գուցե չէր կարողանում թափանցել յուր որդեգրի դիմակի տակ, որովհետև այս վերջինս մեծ հմտությամբ էր ծածկվել այդ դիմակով — այդ հայտնի չէ, հայտնի է միայն, որ ղայիմ-Սաքոն միշտ գովում էր նրան և յուր գայլի ավետարանը անպակաս էր անում նրա գլխից: 
Այլապես անկարելի էր և անհավատալի, որ Գրիգորի նման մի անբարոյականացած տղան հանկարծ այնպես փոխվեր: 
Բնավորությունը, մանավանդ անբարոյականացած բնավորությունը առանց մի որևիցե իրենից անկախ զորեղ հարվածի, ցնցումի երբեք չէր կարող փոխվել, իսկ Գրիգորի բնավորության փոխվելուն այդպիսի ոչ մի զորեղ միջոց չէր նպաստել: 
Եթե ղայիմ-Սաքոն այդ հասկանալիս լիներ, չէր հավատալ յուր որդեգրի «արմատապես» փոխվելուն, այլ այդ կվերագրեր վերջինիս մի որևիցե խորամանկ մտադրությանը, որով նա, անշուշտ, կամենում էր հասնել յուր կանխատես նպատակներին, իսկ այդ նպատակներն իսկապես գոյություն ունեին որդեգիր Գրիգորի գլխում... 
Բայց թե ի՞նչ նպատակներ էին դրանք — այդ միայն աստծուն և իրեն — Գրիգորին էր հայտնի:

Ընդամենը երկու տարի էր անցել այն օրից, ինչ Գրիգորը որդեգիր էր մտել ղայիմ-Սաքոյի մոտ, երբ մի անգամ ճաշից հետո, վերջինս հանկարծ, առանց մի որևիցե հիվանդություն ունենալու, թողեց այս երկրավոր աշխարհը: 
Ի՞նչն էր նրա այդ հանկարծակի մահվան պատճառը — ո՜չ ոք չիմացավ: 
Եթե այն ժամանակ այժմյան բժիշկ-անդամահատները լինեին, գուցե կտրատեին նրան իմանալու համար, թե ինչ արտասովոր բան էր կատարվել նրա ներսը, որը նրան՝ այնպես հանկարծ կենազուրկ էր արել, բայց այն ժամանակվա բժիշկ-անդամահատները, դժբախտաբար, այդ սովորությունն, այսինքն գիտությունը չունեին... այժմյան բժիշկ-անդամահատներն են միայն, որ մինչև անգամ զենքով սպանվածներին կտրատում են, որպեսզի իմանան, թե ինչով են նրանք մեռել... 
Եվ այդպես ղայիմ-Սաքոյի հանկարծակի մահվան պատճառը մնաց գաղտնի, ինչպես գաղտնի է ինքը գաղտնիքը: 
Նրա մահից հետո չանցավ մի ամիս, երբ նրա թանկագին կեսն էլ նույն ճանապարհով հետևեց նրան...
Դարձյալ անթափանցելի գաղտնիք: 
Սակայն շատերը այդ բացատրում էին նրանով, որ վերջինս չափից դուրս սիրելով յուր ղայիմ ամուսնուն, անկարող էր գտնվել տանելու նրա հավիտյան բացակայությունը և շտապել էր հետևել նրան վայելելու նրա հետ երկնային կյանքը: 
Ուրիշ տեսակ բացատրություններ էլ կային, բայց դրանք միայն սոսկալի մեղադրանքներ կարող էին համարվել խեղճ, «արմատապես» փոխված Գրիգորի համար, որն այնքան մեծ դժբախտություն ունեցավ գրեթե մի անգամից զրկվելու յուր միակ խնամատարներից, չնայելով որ նրանց կոպեկ առ կոպեկ դիզած ահագին կարողության օրինական տերն ու ժառանգը դարձավ...
Այնուհետև նա սկսեց դարձյալ յուր առաջվա կյանքը, որից՝ շնորհիվ մասամբ յուր գաղտնի նպատակների, մասամբ ղայիմ-Սաքոյի՝ ամբողջ երկու տարի շարունակ զրկված էր մնացել: 
Բայց այդտեղ նա փոքր-ինչ անզգույշ գտնվեցավ, որովհետև դրանով քիչ թե շատ մատնեց իրեն այն կասկածների մեջ, որ՝ տանում էին նրա վերա ղայիմ-Սաքոյի և նրա կնոջ հանկարծակի մահվան համար: 
Սակայն դրանք դարձյալ լոկ կասկածներ էին, ավելի ոչինչ, իսկ մերկ իրականությունը մինչև օրս էլ վարագուրված մնաց: 
Անկարելի է նկարագրել այն բոլորը, ինչ որ անում էր հանգուցյալ ղայիմ-Սաքոյի «փոխված» որդեգիրը յուր ամբողջ երկու տարի շարունակ ծոմապահությունից հետո: 
«Ծտի հետևից աբասիք էր ձգում», — ժողովրդական այդ սրամիտ ասացվածն էլ բավական է գաղափար կազմելու նրա վարած շռայլ կյանքի մասին: 
Բայց որպեսզի մի կողմից ապահովեցնի յուր ապագան, մյուս կողմից յուր դիրքը բարձր բռնել հասարակության աչքում, ղայիմ-Սաքոյից իրեն մնացած խանութը նա մի ահագին և հարուստ մագազինի փոխեց: 
Այդ մագազինը նա վերջին ժամանակներում, շնորհիվ յուր կույր բախտի, մի այնպիսի կատարելության հասցրեց, որ շատերն սկսեցին նախանձել, իսկ նախանձի հետ թշնամանալ նրան: 
Այդպիսի նախանձն ու թշնամությունը հատուկ է միայն վաճառականներին և մանավանդ այնպիսի վաճառականների, որոնք հոգով ու մարմնով անձնատուր են եղած իրենց պարապմունքին:

Այնուհետև ղայիմ-Սաքոյի որդեգիրը դարձավ ոչ թե Գրիգոր, այլ — աղա Գրիգոր Մոսեիչ:

Երեսուն տարուց նա այնքան էլ հեռու չէր, երբ ամուսնացավ մի տասնևութամյա շնորհագեղ, քնքշատիպ և շատ հեզաբարո օրիորդի հետ: 
Սակայն պիտի ասած, որ նա ոչինչ պահանջ չէր զգում ամուսնության մեջ, ինչ տեսակետից էլ որ ուզում եք հասկացեք այդ պահանջը... 
Այլ նա ամուսնացավ նրա համար միայն, որ ուրիշները ամուսնանում էին, և աղայի համար ամուրի մնալն այնքան էլ լավ չէ, մի կողմը թողնելով այն, որ ամուսնությունը մի քանի հազար էլ ավելացրեց նրա հարստության գումարին: 
Այդ ամուսնությունից նա ունեցավ երկու զավակ միայն — մեկը տղա, մյուսը աղջիկ: 
Նա դեպի յուր հարազատ զավակները ոչինչ սեր չէր տածում, ինչպես չէր տածում և դեպի յուր կինը, աղա Գրիգոր Մոսեիչի նման մարդիկ ոչ կարող են հասկանալ փոքրիկ զավակների անմեղ թոթովանքը և ոչ մանկահասակ, գեղեցիկ կնոջ խանդաղատալից գրկի բոլոր պերճությունը, բոլոր երջանկությունը, դրա համար հարկավոր է ունենալ սիրտ յուր բոլոր գեղեցիկ զգացմունքներով և այն բոլորը, որոնք կոչվում են մարդկային արժանավորություններ, իսկ աղա Գրիգոր Մոսեիչը զուրկ էր այդ բոլորից: 
Եվ զարմանալի է, որ զավակները հենց մանկությունից բնավ չէին սիրում նրան, նրանից սաստիկ երկյուղ էին կրում և միշտ փախուստ էին տալիս նրանից: 
Իսկ հարկավոր էր արդյոք ասել, թե կինն ինչ էր տածում դեպի նա: 
Տիկին Գայանեն այնպիսի կիներից էր, որոնք երբեք չեն կարող սիրել մի տղամարդի, մինչև որ չճանաչեն և չհարգեն նրա, այսպես ասած, ներքին մարդը: 
Ամուսնու այդ ներքին մարդը մեծ, շատ մեծ նշանակություն ունի այդպիսի կիների համար — նա կարող է պատճառ լինել նրանց ողջ կյանքի կամ թշվառության կամ երջանկության: 
Տիկին Գայանեն թշվառ էր և այն կողմից, որ սիրում էր ուրիշին, մի աղքատ, բայց ազնիվ երիտասարդի, որի գրկից խլել էին նրան յուր հարուստ ծնողները և բռնի ամուսնացրել էին աղա Գրիգոր Մոսեիչի հետ: 
Նա տգետ, շահասեր ծնողների բռնության զոհ էր, իսկ այդպիսի զոհերի այն ժամանակներում քիչ չէիք հանդիպիլ: 
Չնայելով մինչև անգամ, որ ամուսինը նրա հետ շատ անգամ վարվում էր որպես աղախնի հետ, բայց նա միշտ հավատարիմ էր յուր ամուսնական պարտականություններին և երբեք տրտունջ չէր հանում: 
Նրա այդ հովբական համբերությունը ծով էր ներկայացնում: 
Մի անգամ նրա սիրահարը, որին նա դարձյալ սիրում էր, առաջարկեց նրան փախչել միասին մի ուրիշ երկիր և ապրել այնտեղ, ապրել երջանիկ, հեռու տգիտության բռնություններից, հեռու մարդկանց անգթությունից, բայց նա յուր կանացի անհուն առաքինությունից, թե այն զգացմունքից, որ ինքն այդ ժամանակ շուտով մայր էր լինելու — պատասխանեց նրան Պուշկինի Տատյանայի խոսքերով.
Ես ձեզ սիրում եմ,
Բայց ինձ, տեսնում եք, տվել են ուրիշին,Ես նրան կմնամ ցմահ հավատարիմ:

Այդ օրից նա այլևս չտեսավ յուր թշվառ սիրահարին. ո՞ւր գնաց նա, ի՞նչ եղավ, արդյոք կարողացավ նա դիմանալ, թե... 
Անբախտ կնոջ տանջանքը կրկնապատկվեցավ: 
Միակ բանը, որ կապում էր նրան այս աշխարհի հետ և նրա անհուն վիշտը մոռացնել էր տալիս — այդ նրա երկու սիրուն զավակներն էին, որոնց նա սիրում էր յուր մայրական բոլոր զգացմունքներով: 
Նա գիտեր յուր ամուսնու գաղտնիքը, նրա մոլությունները, բայց այդ մասին երբե՜ք մի ակնարկ անգամ չէր անում նրան, չնայելով, որ այդ գաղտնիքը ամենասառը կերպով շոշափում էր նրա ամուսնական պատիվը: 
Նա իրեն յուր երկու զավակների հետ պահում էր այդ մարդու տանը, որպես օտար, որպես հյուր, օրեր, շաբաթներ էին անցնում, որ նա չէր խոսում, մինչև անգամ չէր տեսնվում այդ մարդու հետ: 
Նրա համար բոլորը միևնույն էր, մինչև անգամ և այն, թե չար լեզուները ինչ էին խոսում նրանց և նրանց ընտանեկան հարաբերությունների մասին — միայն թե նրան յուր սիրասուն զավակների հետ թողնեին հանգիստ:

Աղա Գրիգոր Մոսեիչի ամուսնանալուց հետո անցել էր ամբողջ քսանևմի տարի, երբ նրա ձեռքն ընկավ Բարսեղը: 
Այդ մարդը պիտի լիներ նրա դաստիարակը:

Դ
Անցավ ութ տարի:

Կիրակնօրյա գեղեցիկ առավոտներից մինն էր:

Աղա Գրիգոր Մոսեիչի տան վերին հարկի գեղեցիկ կահավորված սենյակներից մինում՝ գրասեղանի առաջ նստած էր մոտ քսանեյոթ տարեկան մի երիտասարդ, որի գեղեցիկ և խելացի դեմքը արտահայտում էր չափից դուրս համեստ և բարի բնավորություն: 
Ակնոցներն աչքերին՝ նա զբաղված էր մի ինչ-որ գրությամբ: 
Նրա հետևը փափուկ գահավորակի վերա թեթև կերպով ետ ընկած՝ նստած էր մի օրիորդ ոչ ավելի, քան քսան տարեկան: 
Նա այնքան նման էր գրող երիտասարդին, որ նայողն, առանց մի վայրկյան վարանելու, իսկույն կասեր, որ նրանք քույր ու եղբայր են: 
Օրիորդը զբաղված էր ընթերցանությամբ: 
Նրանք, իրավ, քույր ու եղբայր էին և աղա Գրիգոր Մոսեիչի հարազատ զավակները, որոնք իրենց մոր — տիկին Գայանեի հետ բոլորովին առանձնացած էին ապրում իրենց հորից, չնայելով որ ապրում էին միևնույն հարկի տակ: 
Եղբայրը, որի անունը Գարեգին էր, տեղական ծխական ուսումնարաններից մինում մի համեստ ռոճիկով ուսուցչության պաշտոն ուներ, իսկ քույրը՝ Իսկուհին, ավարտել էր տեղական հայ-օրիորդական ուսումնարաններից մինը և այժմ գտնվում էր տանը:




 --------------------------------------- 


Երկար ժամանակ երկուսն էլ լուռ զբաղված էին իրենց գործերով, երբ հանկարծ դուռը բացվեցավ և շտապով ներս մտավ ոտից գլուխ սև հագնված մի երիտասարդ նույն հասակի, ինչ-որ Գարեգինը, բայց տխուր դեմքով: 
Նա Գարեգինի պաշտոնակիցն էր և ամենասրտակից ընկերը:

— Ներեցեք ինձ, — խոսեց նա շնչասպառ և դողդոջուն ձայնով, սեղմելով նախ քրոջ, ապա եղբոր ձեռքը, որոնք նրա հանկարծակի մտնելուն պես թողնելով իրենց պարապմունքը՝ զարմացած և լուռ նայում էին նրա տխուր դեմքին: 
Ներեցեք ինձ, խնդրում եմ. ես ձեզ մոտ եկել եմ մի խնդիրքով, որ եթե կատարեիք կամ գոնե աշխատեիք կատարել, ինձ շատ և շատ կպարտավորեցնեիք...
— Ի՞նչ է պատահել, Սմբատ, — զարմացած և անհամբերությամբ հարցրեց Գարեգինը:

— Ես երբեք այդ խնդիրքով չէի գալ ձեզ մոտ, շարունակեց Սմբատը, — եթե անհրաժեշտ կարիքն և սուղ ժամանակն ինձ չստիպեին, որովհետև ես գիտեմ, որ դուք շատ կարելի է անկարող կգտնվիք օգնելու ինձ. բայց այնուամենայնիվ ես դարձյալ...
— Վերջապես, դու եկել ես այստեղ երկարաբանելու, թե ասելու այն, ինչ որ քեզ պետք է, — համբերությունից դուրս գալով ընդհատեց նրան Գարեգինը. — ուղղակի ասա ինչ ես ուզում:

— Դու գիտես, սիրելի Գարեգին, — սկսեց Սմբատը, որ իմ հայրս մեռավ առանց ինձ մի կոպեկ անգամ ժառանգություն թողնելու, բացի հազար ռուբլի պարտքից և այն տնից, որի մեջ այժմ բնակվում եմ ես մորս հետ: 
Հորս մահից հետո անմիջապես պարտատերերը սկսեցին ինձ նեղել, որ պարտքը վճարեմ: 
Ես խոսք տվի, որ այստեղից այնտեղից հավագլելով, մի կերպ կգումարեմ հազար ռուբլին և իրենց կտամ, բայց դժբախտաբար այդ ինձ ոչ մի կերպ չհաջողվեցավ... 
Ուսումնարանից ստացած ռոճիկս էլ բոլորովին ծախսվել էր մի մասը տան վերա, մյուսը՝ հորս թաղման վերա... 
Մնացել էի հուսահատ դրության մեջ, որովհետև պարտատերերը սպառնում էին ինձ հազար ռուբլու տեղ առնելու երեք հազար ռուբլի արժող տունը: 
Երկար ժամանակ այս մասին ես չէի ուզում հայտնել և դիմել ձեզ, որովհետև գիտեի, որ դուք ևս անկարող կգտնվիք ինձ օգնելու, բայց վերջապես այսօր ամեն տեղից հույսս կտրած՝ ես դարձյալ դիմում եմ ձեզ, անգին բարեկամներս, հուսալով, որ դուք, այնուամենայնիվ, մի կերպ կաշխատեք օգնել ինձ այս դրությունից դուրս գալու համար... ժամանակամիջոցից արդեն յոթ օր էլ անցել է, և եթե այսօր ես չկարողացա հազար ռուբլի ձեռք բերել և հորս պարտքը վճարել, վաղն արդեն առանց այլևայլության երեքհազարանոց տունը պիտի խլեն ձեռքիցս: 
Անգին բարեկամներս, ճարեցեք այդ գումարը և ուզում եք տունը գրավ վերցրեք — ես, իհարկե, այդ գումարն առանց հատուցելու չեմ թողնիլ... 
Գիտեմ, որ դուք այդքան գումար չեք կարող ունենալ, — շտապով ավելացրեց նա, տեսնելով, որ քույր ու եղբայր ծանր լռություն են պահպանում. — Այո՜, այդ գիտեմ, բայց ես առավել այն հույսով եկա ձեզ մոտ, որ դուք այդ գումարը կարող եք առնել…	ձեր հորից:

 — Մե՜ր հորից, — կանչեց իսկույն Գարեգինը մի այնպիսի եղանակով, որ կարծես ասում էր՝ դրանից ավելի անկարելի բան չէ կարող լինել աշխարհիս երեսին:

 — Այո, ձեր հորից, նա կտա, եթե նրան կամ գրավ առաջարկեք տունը, կամ տոկոս, մինչև որ վճարեմ այդ գումարը:

 — Ի՞նչ... կամ տունը գրավ առաջարկենք, կամ տոկո՞ս...
 — Այո — ի՞նչ է որ:

 — Երբ որ այդպես է, ավելի լավ կանես հենց հիմիկուց տունը պարտատերին տաս և քեզ համար հանգիստ նստես...
— Ինչ ես ասում, Գարեգին...
— Այո՛, — շարունակեց նույն եղանակով Գարեգինը, — կպրծնես:

— Ես քեզ չեմ հասկանում...
— Շա՛տ հասկանալի է... 
Եղբայր, դու չե՞ս ճանաչում իմ հորը, դու չգիտե՞ս, թե ինչպիսի մարդ է նա... դու չե՞ս հասկանում, որ երեքհազարռուբլիանոց տունը հազար ռուբլի գրավ տալով նրան, միևնույն է, թե զրկվում ես այդ տնից, որովհետև, ախր, եղբայր, քո թշվառ ռոճիկով դու ե՞րբ պիտի վճարես ամբողջ հազար ռուբլին, որ տունդ թափես, հազար ռուբլին, — երևակայո՞ւմ ես... դեռ ո՞ւր մնաց, որ հայրս քեզ վճարման ժամանակամիջոց կնշանակե այն պայմանով, որ եթե մինչև այդ ժամանակամիջոց պարտքդ վճարեցիր, խո վճարեցիր, իսկ եթե ոչ — տունն իրենը լինի: 
Թեկուզ հազար տարի նշանակե ժամանակամիջոց և եթե դու կաշվիցդ էլ դուրս գաս, դարձյալ չես կարող պարտքդ վճարել, չե՜ս կարող, ասում եմ... 
Իսկ եթե ուզում ես տոկոսով վերցնել այդ ավելի վատ, որովհետև նա քեզ այնպիսի սոսկալի տոկոսներ կնշանակե, որ հազար ռուբլու տեղ երեք-չորս հազար կվճարես, բայց դարձյալ հազար ռուբլի պարտքդ կմնա յուր տեղն անշարժ... է՛, եղբայր, դու դեռ չես ճանաչում վաշխառուներին, իսկ իմ հայրս նրանց պարագլուխն է…
Սմբատը կորագլուխ մնացել էր կանգնած գրասեղանի մոտ: 
Այսպես կանգնում են նրանք, որոնք տեսնում են, որ իրենց վերջին հուսո մեջ էլ խաբված են եղել: 
Սենյակում մի րոպե ծանր լռություն տիրեց: 
Վերջապես Իսկուհին, որ բոլոր այդ ժամանակ մի ինչ-որ կարեկցող հայացքով նայում էր Սմբատի գունատ և տխուր դեմքին, ձեռքին բռնած գիրքը սեղանի վերա դրեց, վեր կացավ տեղից և մոտենալով եղբորն, ասաց.
— Գարեգին, դու չափազանցնում ես մեր հոր բնավորությունը: 
Նա այնքան էլ անպիտան և անգութ չէ կարող լինել, որպես դու ես կարծում... 
Հիմա ի՞նչ անենք, այս պարոնը դիմել է մեզ, իբրև ամենամոտ բարեկամներին, որ մենք մի կերպ օգնենք իրեն — և մենք պիտի օգնենք սրան ինչպես էլ որ լինի... 
Ինչո՞ւ դու՝ դեռ գործին չդիմած այդպես ես խոսում... 
Դու գնա մեր հոր մոտ և ուղղակի խնդրիր հազար ռուբլին, առանց հայտնելու, թե ում համար և ի՞նչ պայմաններով... մի խոսքով ուղղակի ասա, որ այդ գումարը քեզ համար ես ուզում:

— Օ՛, այդ անկարելի է, այդ ես չեմ թողնիլ, — զգացված կանչեց Սմբատը:

— Անկարելի է, թե կարելի է, այդ դեռ կտեսնենք, — մեղմորեն և քաղաքավարությամբ ասաց նրան Իսկուհին:

— Դուք եկել եք միայն խնդրելու մեր օգնությունը, ուրիշ ոչինչ. դրանով պրծել է ձեր դերը: 
Իսկ թե ինչպե՞ս, ի՞նչ միջոցներով պիտի օգնենք ձեզ և կարո՞ղ ենք արդյոք օգնել, այդ մեր գործն է արդեն: 
Մեզ մնում է միայն նստել և սպասել: 
Խնդրեմ նստեք:

— Օրիորդ... — ուզում էր խոսել Սմբատը, բայց Իսկուհին չթողեց նրան:

— Խնդրեմ նստեք, — կրկնեց նա նույն եղանակով: 
Սմբատն ապուշի նման նայեց նրա լուրջ, քնքշագեղ դեմքին և մեքենայաբար նստեց գրասեղանի մոտ դրված աթոռի վերա:

— Գարեգի՜ն, — դարձավ օրիորդը եղբորը, — վեր կաց գնա՜, խնդրիր մեր հորից, որ քեզ հարկավոր է հազար ռուբլի, միայն խնդրիր, ուրիշ ոչինչ... 
Ի՞նչ ես ինձ այդպես նայում:

— Որովհետև ես ուզում եմ գտնել քո լուրջ դեմքի վերա այն գծերը, որոնցից կարողանամ հասկանալ, որ իսկապես դու կատակ ես անում...
— Գարեգի՜ն, — տաքացած խոսեց օրիորդը, — մի՞թե կատակի ժամանակ է, որ այժմ կատակ անեմ...
— Ախր, երևակայիր, որ հայրս ինձ այժմ հազար ռուբլի պիտի տա, հայր՝ որ մինչև հիմա մի ասեղ անգամ չի տվել աչքս կոխելու...
— Ավելի լավ է, ասա՛ թե չես ուզում օգնել ընկերիդ մինչև անգամ այդ չնչին բանով. — առավել ևս տաքացած պատասխանեց օրիորդը:

— Իսկուհի՜, — լուրջ և վիրավորված եղանակով նկատեց Գարեգինը, — եթե քո այդ չափից դուրս բարի և ազնիվ բնավորությունը չլիներ, ես քեզ երբե՜ք չէի ներիլ այդ խոսքերը... 
Այդ մի անգամն ասացիր, այլևս չասես:

— Ապա ի՞նչ անեմ, դու չես ուզում այստեղից միայն մի քանի քայլ անել դեպի՝ հորդ սենյակը և նրանից հազար ռուբլի խնդրել... 
Ուզում ես, ես կգնամ:

— Բայց դու գիտես, որ նա ինձ ոչինչ չի տալ:

— Տե՜ր աստված... այդպիսի մի խնդիրքով դու խո դեռ չե՞ս դիմել նրան: 
Դու ի՞նչ գիտես, գուցե տալիս է... 
Վերջապես, կտա՝ կտա, չի տալ՝ չի տալ — դրանից խո ոչինչ չի վնասվիլ: 
Ինչի՞ չփորձել մի բան, քանի որ դեռ չես փորձել:

— Լավ. ես այժմ կգնամ նրա մոտ, կխնդրեմ, և կտեսնենք՝ կտա՞ թե ոչ, — ասաց Գարեգինը վճռականությամբ տեղից վեր կենալով:

— Բայց, ի սեր աստծո, Գարեգին, — ասաց Սմբատը, — ասա, որ փողն ինձ համար ես ուզում և ասա՜, որ տոկոս կտամ, տունս գրավ կտամ...
— Ո՜չ, Գարեգին, — ասաց յուր կողմից Իսկուհին, — կասես այնպես, ինչպես ես քեզ ասացի: 
Կասես, որ փողը քեզ համար ես ուզում և միայն քեզ համար, ուրիշ ոչինչ: 
Կխնդրես, ինչպես հարկն է և կխնդրես իբրև որդի, հասկանո՞ւմ ես:

— Լա՜վ, լա՜վ, ես գիտեմ... — Եվ Գարեգինց դուրս գնաց սենյակից:

Աղա Գրիգոր Մոսեիչի տունը բաղկացած էր, երեք հարկից: 
Ներքին հարկը տրված էր վարձով, միջին հարկում առանձնապես ապրում էր ինքն աղա Գրիգոր Մոսեիչը Բարսեղի հետ, իսկ վերին հարկը բռնած էին տիկ. Գայանեն, Գարեգինը և Իսկուհին:

Գարեգինը ոլորապտույտ սանդուղքներով իջավ դեպի միջին հարկը, անցավ երկար միջանցքով և կանգնեց աղա Գրիգոր Մոսեիչի մինի դռան առաջ: 
Նա յուր ողջ կյանքի մեջ շատ քիչ անգամ էր մտել այդ սենյակները և առավել ևս քիչ էր խոսել աղա Գրիգոր Մոսեիչի հետ, այնպես որ նա այժմ վստահությամբ չէր պատրաստվում մտնելու վերջինիս մոտ, ինչ վստահությամբ որ պիտի մտներ որդին յուր հարազատ հոր մոտ, այլ այնպես, ինչպես օտարը՝ օտարի մոտ: 
Դեռ մի րոպե անվճռական կերպով նա կանգնած էր դռան առաջ: 
Նրա սիրտը թեթև կերպով տրոփում էր: 
Վերջապես նա սիրտ առավ, բացեց դուռը և ներս մտավ: 
Այն սենյակը ընդունարանն էր: 
Փափուկ գորգերի վերա քայլելով, նա անցավ դահլիճն, իսկ դահլիճից՝ ուղղակի աղա Գրիգոր Մոսեիչի առանձնասենյակը:

Աղա Գրիգոր Մոսեիչը՝ խալաթը հագին՝ նստած էր գրասեղանի առաջ և ինչ-որ հաշիվներ էր անում: 
Որդու մտնելուն պես նա յուր ահագին դեմքը դեպ նա դարձրեց և, ըստ երեվույթին, շատ զարմացավ: 
Գարեգինը թեթև կերպով գլուխ տվեց նրան և մի քանի վայրկյան ակամա լռությունից հետո, ասաց.
— Հայր, ներեցեք ինձ, որ համարձակվում եմ այժմ այսպես հանկարծակի կերպով, առանց նախապես իմաց տալու, խանգարել ձեզ... 
Ես ձեզ մի խնդիրք ունեմ... առաջին անգամ իմ ողջ կյանքի մեջ ես համարձակվում եմ մի այսպիսի խնդիրքով դիմելու ձեզ, հայր, հուսալով, որ դուք այնքան բարի և մեծահոգի կգտնվեք, որ չեք մերժիլ իմ այդ առաջին խնդիրքը...
— Ի՞նչ եք կամենում, — բավական նկատելի կոպտությամբ և անհամբերությամբ հարցրեց աղա Գրիգոր Մոսեիչը, քամակը դեպի նա անելով:

Գարեգինը դեռ մի քանի վայրկյան, կարծես, չկարողացավ ձայն հանել:

— Ես եկել եմ ձեզանից խնդրելու, հայր... հազար ռուբլի, — վերջապես հազիվհազ կարողացավ արտասանել նա:

Այդ լսելուն պես՝ աղա Գրիգոր Մոսեիչը շուռ եկավ յուր աթոռի վերա շտապով և զարմացած դարձավ դեպի նա:

— Հազա՛ր ռուբլի, — երկարացրեց նա, խոր նայելով նրա դեմքին:

— Այո, հայր...
— Ի՞նչ բանի համար:

— Հարկավոր է... շատ հարկավոր է...
Աղա Գրիգոր Մոսեիչն ավելի խոր նայեց նրա դեմքին:

— Չունիմ, — կտրական կերպով պատասխանեց նա և դարձյալ շուռ գալով, շարունակեց յուր ընդհատած հաշիվները:

— Հա՜յր, ես չեմ ասում, թե այդ գումարն ինձ նվիրեցեք, այլ փոխ տվեք, որը մի ժամանակից հետո ես դարձյալ կդարձնեմ ձեզ...
— Չունիմ, չունիմ, — նույն կոպտությամբ պատասխանեց աղա Գրիգոր Մոսեիչը, առանց բարձրացնելու գլուխը հաշիվների վերայից:

Որդին մի րոպե լուռ հորը նայելով մնաց արձանացած, իսկ հայրը, կարծես մոռացել էր անգամ, որ յուր հետևում մարդ կա կանգնած:

— Ուրեմն ներեցեք ինձ, հայր, որ իզուր տեղը ձեզ անհանգստություն պատճառեցի, — վերջապես ասաց նա և դարձյալ թեթև գլուխ տալով նրան, առաջ անցավ դեպի դուռը:

Աղա Գրիգոր Մոսեիչը մի ինչ-որ մրթմրթաց յուր քթի տակիցը:

Որդին առանց ետ նայելու դուրս գնաց հոր առանձնասենյակից:

Բարձրանալով վերին հարկը և մտնելով քրոջ ու ընկերի մոտ, նա գտավ այնտեղ և՜ մորը, տիկ. Գայանեին, որն առավոտյան եկեղեցի գնացած լինելով, նոր էր վերադարձել տուն:

— Հը, ինչպե՞ս եղավ, — ամենից առաջ դիմավորեց նրան քույրը:

— Ես քեզ որ ասում էի, թե նա ինձ մի գրոշ անգամ չի տալ, դու ինձ չէիր հավատում, — պատասխանեց Գարեգինը, — և դեռ ուզում էիր համոզել էլ, որ նա այն աստիճան անպիտան և անգութ չէ, որպես ես էի կարծում...
— Ի՞նչ ասաց, է՜:

— Ուղղակի ասաց — չունիմ և դեմքը դարձրեց ինձանից: 
Երևակայում եմ, թե ի՛նչ կաներ, եթե հայտնեի, որ այդ փողը ուրիշի համար է, և եթե ասեի, որ այդ ուրիշը պատրաստ է տոկոս վճարելու կամ յուր երեքհազարանոց տունը գրավ դնելու...
— Եթե ես այստեղ լինեի, մի քայլ անգամ չէի թողնիլ քեզ անելու դեպի նրա սենյակը, — ասաց տիկ. Գայանեն, որին Իսկուհին և Սմբատը արդեն ծանոթացրել էին գործի եղելության հետ: 
— Կարծես դու նրան նոր պիտի ճանաչեիր, որ գնում էիր նրանից հազար ռուբլի փող խնդրելու:

— Ես չէի գնում, Իսկուհին ինձ ուղարկեց:

— Ապա ի՞նչ անեի, մայրիկ, — մեջ մտավ Իսկուհին, — այս պարոնը շուտափույթ օգնության է կարոտ և դրա համար դիմել է մեզ...
— Ա՛խ, եթե գիտենայի, թե ձեզ այդքան նեղություն կարող եմ պատճառել, ես երբե՜ք չէի գալ այստեղ, — բավական ամոթահարված խոսեց Սմբատը, տեղից վեր կենալով: 
— Խնդրում եմ ներեցեք ինձ... 
Ի՞նչ անենք, այնքան էլ մեծ ցավ չէ... կյանքս խո չէ՞ գնալու, մի տուն է — թող տանեն... առանց դրան էլ կարող եմ ապրել ու պահել մորս...
— Ո՜չ, ձեր տունը, պարոն Սմբատ, ձեզ կմնա, — ծանրությամբ ասաց տիկ. Գայանեն: 
— Խնդրեմ փոքր-ինչ համբերություն ունեցեք և դարձյալ նստեցեք ձեր տեղը:

Եվ նա առանց շտապելու, յուր հանդարտ քայլերով դուրս գնաց դեպի մյուս սենյակը:

Սմբատը, Իսկուհին և Գարեգինը գրեթե մնացին ապշած: 
Նրանք ոչ մի խոսք չկարողացան արտասանել մինչև որ երկու րոպեից հետո տիկ. Գայանեն դարձյալ ներս մտավ:

Նա մոտեցավ Սմբատին և տալով նրան մի ինչ-որ հաստ ծրար, ասաց.
— Գնացեք և բաժանեցեք ձեր պարտատերերին:

Սմբատը՝ բոլորովին ապուշ կտրած՝ մեկ նայեց ձեռքի ծրարին, մեկ նրան և մի քանի անգամ լուռ այդպես անելով, վերջապես ուզեց հայտնել յուր շնորհակալությունը, բայց տիկ. Գայանեն, նախքան նրա բերանը բանալը, հասկացավ, թե ինչ պիտի ասեր նա և այդ պատճառով չկամենալով ենթարկվել այդ տանջանքին (որովհետև նա այնքան բարի էր, որ բոլորովին չէր սիրում, երբ նրան մի որևիցե բանի համար սկսում էին շնորհակալություն հայտնել), շտապեց ասել ժպտալով.
— Խնդրեմ, խնդրեմ... առանց շնորհակալության, այդ փողը ձեզ չեմ նվիրում:

Եվ նա այս անգամ շտապով դուրս գնաց դարձյալ:

Իսկուհին, որ նոր հասկացավ, թե բանն ինչումն է, սաստիկ ուրախացավ և իսկույն վազելով նրա հետևից, բռնեց նրան մյուս սենյակում, գրկեց և ջերմ համբույրներով լցնելով նրա դեմքը, կանչեց.
— Մայրի՜կ, մայրի՜կ, ես որ միշտ ասում եմ, թե դու շատ բարի ես, դու հրեշտակ ես — ինձ չես հավատում... 
Բայց ո՞վ տվավ քեզ այդքան գումարը:

— Ի՞նչ ես հարցնում...
— Ուզում եմ իմանալ:

— Այդ գումարը իմ բերած օժիտի մի մասն է, որ հայրդ վերադարձրել է ինձ, մեզ հետ այլևս գործ չունենալու համար:

Այնինչ Սմբատը սաստիկ զգացված մոտեցավ Գարեգինին, որ մինչև այդ րոպեն նույնպես ապուշ կտրած նայում էր մոր հետևից, առավ նրա ձեռքը, ջերմ կերպով սեղմեց նրան և ասաց.
— Գարեգին, կհայտնես մորդ իմ շնորհակալությունը: 
Եվ նա շտապով դուրս գնաց սենյակից:

Ե
Որդու` հոր առանձնասենյակից դուրս գալուց հինգ րոպե հետո, աղա Գրիգոր Մոսեիչի մոտ մտավ մոտ քսանևերկու տարեկան մի երիտասարդ: 
Այնպիսի գեղեցկություն, որպիսին նրանն էր, ունենում են միայն կանայք և միայն կանայք են հագնվում այնպես կոկ և գեղեցիկ, որպիսին նա էր հագնված:

Դա երբեմն Թամամչյանի պատի տակ ընկած պատանին էր — Բարսեղը: 
Մտնելուն պես նա բարի լույս մաղթեց աղա Գրիգոր Մոսեիչին և համբուրեց նրա ձեռքը:

— Ա , փողի համա՞ր ես եկել, — ասաց ժպտալով «բարերարը»: 
— Ա՛յ, իսկույն, իսկույն... 
Պիտի ներես ինձ, որ այսօր միասին չկարողացանք թեյ խմել, որովհետև տեսնո՞ւմ ես՝ ինչքան գործեր ունեմ, հաշիվները ստուգում եմ, սարսափելի զբաղված եմ...
Այդ տեսնելով, նա դուրս քաշեց գրասեղանի արկղիկը, հանեց մի կույտ թղթադրամներ և համարելով հիսուն ռուբլի, տվավ նրան:

Բարսեղը խոնարհությամբ առավ և դարձյալ համբուրեց նրա ձեռքը: 
Նա միշտ այդպես էր անում, երբ ամեն կիրակի ստանում էր յուր «բարերարից» յուր շաբաթական անպակաս ռոճիկը — հիսուն ռուբլին:

— Բայց տես, Բարսեղ, — ասաց աղա Գրիգոր Մոսեիչը, — ճաշին ոչ մի տեղ չգնաս և շուտ տուն գաս, որովհետև դու գիտես, որ առանց քեզ ոչ կարողանում եմ ճաշ ուտել և ոչ երկար ժամանակ մենակ մնալ:

— Ես ինչպե՞ս կարող եմ ճաշին ուրիշ տեղ գնալ կամ շուտ տուն չգալ, աղա Գրիգոր Մոսեիչ, քանի որ իմ պարտականությունն է միշտ ձեր խոնարհ ծառան լինել և անպայման լսել ձեր հրամանները, — պատասխանեց Բարսեղը այն, ըստ երևույթին կեղծ խոնարհությամբ, որ նա միշտ ցույց էր տալիս յուր «բարերարին»:

— Այժմ ո՞ւր ես գնում, — հարցրեց նրան աղա Գրիգոր Մոսեիչը:

— Զբոսնելու:

— Հա՜, եղանակը գեղեցիկ է, ուզում ես փոքր-ինչ ազատ օդ շնչել... 
Գնա՜, գնա՜, սիրելիս, գնա զբոսնիր, թող սիրտդ բացվի... ես եմ, որ այլևս առաջվա նման տնից շուտ-շուտ չեմ կարողանում դուրս գալ:

Բարսեղը երրորդ անգամ համբուրեց յուր «բարերարի» ձեռքը և դուրս գնաց նրա առանձնասենյակից:

Երկու րոպեից հետո բարակ, ճկուն ձեռնափայտը կռան տակին և դանդաղ կերպով հագնվելով կաշվե գեղեցիկ ձեռնոցները, նա փքված իջնում էր աղա Գրիգոր Մոսեիչի տան կարմիր շորով պատած ոլորապտույտ սանդուղքներով: 
Սպասավորը իսկույն հարգանքով բացեց նրա առաջ դուռը, և նա դուրս գնաց փողոց: 
Այդ րոպեին փողոցով անցնում էր մի դատարկ կառք: 
Նա ձեռքով արավ: 
Կառքը կանգնեց: 
Նա նստեց և հրամայեց քշել:

Այդ միջոցին փողոցով անցնում էր նրա հասակին և նրա պես կոկ հագնված մի՝ երիտասարդ: 
Նա կանգնեց, որ կառքս անցնի, բայց տեսնելով Բարսեղին, կանչեց.
— Վա՜հ, Վասո՞...
Բարի լույս, Բախշո, — կանչեց կառքի միչից Բարսեղը:

— Կանգնեցնել տուր, տո՜, բան եմ ասում:

Բարսեղը կառքը կանգնեցնել տվեց և դարձավ դեպի Բախշոն, որը շտապով մոտեցավ նրան:

— Հը՜, ի՞նչ ես ասում, — հարցրեց նա:

— Ո՞ւր ես գնում:

— Ի՞նչ ես հարցնում:

— Չէ, այնպես եմ ասում:

— Մի տեղ:

— Ո՞ւր:

— Քեզ ի՞նչ:

— Թե ման գալու ես գնում, ինձ էլ տար:

— Չէ, ման գալու չեմ գնում:

— Բա՞ս:

— Վա՛հ, քեզ ի՞նչ:

— Բաս այս գիշերը չե՞ս գալ:

— Ո՞ւր,
— Այնտեղ:

— Ո՞ւր, է՜:

— Մաշոյի ու Նադիայի մոտ:

— Տեսնեմ... չէ՜, չեմ կարող գալ:

— Ինչի՞:

— Գործ ունիմ:

— Ինչ գործ ունիս:

— Վա՛հ, քա՞նի հարցնես, տո՞, քեզ ի՞նչ, քեզ ինչ գործ ունեմ:

— Բագրատն էլ է գալու, գիտե՞ս:

— Ի՞նչ անեմ:

— Բաս չե՞ս ասում, էլի՛, ուր ես գնում:

— Է՛հ. զահլա մի՜ տանիր... 
Մնաս բարով, մնաս բարով:

Եվ նա կառքը քշել տվեց, որի հետևից խեղճ Բախշոն մնաց նայելով:

Քառորդ ժամից հետո կառքը կանգնեց Ս... թաղում գտնված երկհարկանի մի գեղեցկաշեն տան առաջ: 
Բարսեղը ցած թռավ, վճարեց կառապանին և քաշեց տան զանգակը: 
Մի րոպեից հետո ծառան բացեց դուռը, և նա գրեթե վազելով սանդուղքներով բարձրացավ վերև, շտապով բացելով հենց այնտեղ ևեթ գտնված դուռը, ներս մտավ բավական գեղեցիկ զարդարած մի սենյակ, որտեղ իսկույն աչքի էր ընկնում հմուտ և փափկասեր տանտիկնոջ նուրբ ճաշակը: 
Սենյակում ոչ ոք չկար, բայց նա մտնելուն պես կից սենյակի դռան վարագույրները հանկարծ ետ քաշվեցան և սպիտակ, թեթև շորերով մի վիթխարի աղջիկ ներս ընկնելով, ուղղակի փաթաթվեցավ նրա վզովը:

— Վա՜սյա, Վա՜սյա, ինչի՞ դու այսպես ուշացար, քեզ սպասելով հոգիս դուրս եկավ, — կանչեց նա ռուսերեն լեզվով և սկսեց համբույրների կարկուտ թափել նրա դեմքի վերա:

— Ընդհակառակը, սիրելիս, ես վաղ եմ գալիս, — յուր կողմից գրկելով համբուրելով նրան, պատասխանեց Բարսեղը, որ նրա ահագին գրկի մեջ մի երեխայի էր նմանվում: 
— Չէ՞ որ դեռ առավոտ է, և ես կարծում էի, թե դուք դեռ վեր կացած չեք լինիլ:

— Օ՛. ի՞նչ ես ասում, այսպես ուշ մի՞թե կարելի է քնած լինել, դեռ ո՞ւր մնաց, որ ողջ գիշերն իմ քունս չի տանում, երբ մյուս առավոտը դու պիտի գաս մեզ մոտ... 
Ես այս գիշեր բոլորովին չեմ քնել, չնայելով, որ պարահանդեսից այնպես ուշ վերադարձանք տուն:

Նա թողեց Բարսեղին և բռնելով նրա ձեռքերից, նստեցրեց գահավորակի վերա:

Նա բավական բարձրահասակ, հասունացած և փարթամ կազմվածքով մի օրիորդ էր, որի տարիքը քսանևերեքից եթե ոչ ավելի, պակաս էլ չէր կարող լինել: 
Նա շիհակեր էր. կապտաչյա և կազմվածքին համեմատ բավական տգեղ, այնպես որ, գոնե առաջին հայացքից, նրա մեջ օրիորդական ոչինչ չէր երևում: 
Տգեղությունը ծածկելու համար՝ նրա թխլիկ, լայն դեմքը կրում էր մեծ քանակությամբ կարմիր և սպիտակ գեղեր, բայց որոնց հետ Բարսեղի՝ բնական միախառնված սպիտակությունն ու կարմրությունը հավասարապես մրցում էին: 
Նրա թե՜ շարժվածքների, թե՜ խոսակցության, ձայնի եղանակի, թե սպիտակ, կարճ և ձեռքերն ու կուրծքը բաց հագուստի և թե վերջապես շեկ մազերի սանրվածքի մեջ իսկույն նկատվում էր, որ նա ամեն ջանք գործ է դնում արվեստականապես գրավելու, — մի բան, որ հատուկ է միայն ուրիշի գեղեցկությանը սաստիկ նախանձախնդիր տգեղ աղջիկներին և կիներին, որովհետև կնոջը ոչինչ այնքան բարոյական տանջանք չէ պատճառում, որքան յուր տգեղությունը և ուրիշի գեղեցկությունը, և, ընդհակառակը, կինը ոչ մի դեպքում այնքան երջանիկ չէ համարում իրեն, որքան երբ ինքը գեղեցիկ է, իսկ յուր հակառակորդուհին զուրկ այդ երկնային տուրքից:

— Բայց ուր է մայրդ, Օլյա, — հարցրեց նրան Բարսեղը:

— Մայրի՞կս... մայրիկս իսկույն կգա... ահա՜ նա: 
Մյուս սենյակից մի ինչ-որ ծանր, հպարտ քայլերով ներս մտավ բարձրահասակ և հասակին համապատասխան հաստ կազմվածքով մի կին: 
Չնայելով, որ նրա տարիքը հիսունից այնքան էլ հեռու չէին, բայց յուր սպիտակ, թեթև խորշոմներով ծածկված դեմքի վերա և առողջ կազմվածքի մեջ նա տակավին կրում էր յուր երիտասարդական աշխուժությունն ու թարմությունը: 
Նրա թուխ մեծ-մեծ աչքերի և համարձակ հայացքի մեջ նկատվում էր, որ նա մի ժամանակ կանացի շատ «չարություններ» էր արել և երևում էր, որ այժմ էլ հեռու չէր այդպիսի «չարություններից», որին ապացույց էր նրա թեպետև սև, բայց նորաձևության համեմատ ձևած և կազմվածքի վերա կանգնած շորը:

— Ա՛, բարև ձեզ, Վասիլի Պետրովիչ, — ասաց նա հայերեն ղարաբաղցու և թիֆլիսցու մի տեսակ խառնած բարբառով և քաղցրալիր ժպիտով մեկնեց դեպի նա յուր ձեռքը:

Բարսեղը, որ նրա մտնելուն պես վեր էր կացել և դիմավորել էր նրան, համբուրեց նրա ձեռքը, պատասխանելով նրա բարևին, և ավելացրեց.
— Երեկ երեկոյան դուք ինձ ասացիք, որ այսօր ինձ հետ մի շատ կարևոր խոսելիք ունիք և ահա այդ պատճառով ես այժմ եկել եմ ձեզ մոտ, տիկին Դարիա Կիրիլովնա:

— Այո, ես ձեզ հետ այժմ շատ կարևոր խոսելիք ունեմ, պ. Վասիլի Պետրովիչ, — պատասխանեց Դարիա Կիրիլովնան, նստելով գահավորակի վերա:

— Նստեցեք խնդրեմ:

Բարսեղը նստեց նրա դիմացը, բազկաթոռի վերա:

— Մայրիկ, խոսեցեք ռուսերեն, ես հայերեն չեմ իմանում, — ասաց Օլյան, որ պատրաստվում էր նստելու Բարսեղի կողքին:

— Ո՜չ, Օլյա, — պատասխանեց մայրը, — քեզ համար ավելորդ է այն, ինչ-որ ես այժմ պիտի ասեմ պ. Վասիլի Պետրովիչին... և դու լավ կանես, եթե դուրս գնաս մյուս սենյակը:

— Ինչի՞, մայրիկ... ես այստեղ կմնամ, միևնույն չէ՞, ես խո հայերեն չեմ իմանում...
— Ես քեզ ասում եմ՝ դուրս գնա, մինչև որ կվերջացնենք մեր խոսակցությունը:

— Մի՞թե դուք ինձ գաղտնիք ունիք հայտնելու, տիկ. Դարիա Կիրիլովնա, — զարմացած այդ նախազգուշությունից՝ հարցրեց Բարսեղը:

— Այդ իսկույն կիմանաք, — պատասխանեց նրան Դարիա Կիրիլովնան և նորից դարձավ դեպի աղջիկը, — Օլյա՜, չե՞ս լսում... — Օլյան անբավական կերպով մի ինչ-որ փնթփընթաց քթի տակ և դուրս գնաց դեպի մյուս սենյակը:

Զ
Տիկին Դարիա Կիրիլովնան (հայերեն Փառանձեմ) ղարաբաղցի հայ հարուստ ընտանիքներից մինի պղջիկն էր: 
Նրա հայրը ծագում էր Ղարաբաղի մի հին մելիքից, որ այդ երկրի պատմության մեջ հայտնի էր իբրև ազգի դավաճան: 
Օրիորդ Փառանձեմը յուր ծնողների միակ զավակն էր, և այդ պատճառով ծնողները իրենց բոլոր սերը կենտրոնացրել էին միայն նրա վերա: 
Նա շատ գեղեցիկ էր, գրեթե ամենաառաջին գեղեցկուհին իրենց քաղաքի մեջ, և դեռ տասնևչորս տարեկան ժամանակ, ինչպես այդ հատուկ է Ղարաբաղի սերնդին, նա ուներ մի այնպիսի հասակ և կազմվածք, որի նմանն ունենում են միայն քսան տարեկան արդեն հասունացած օրիորդները: 
Գեղեցկության հետ նա ուներ հայ փափուկ սեռին ոչ հատուկ համարձակություն և բաց բնավորություն: 
Եվրոպական «քաղաքականությունը» չէր կարող լինել դրա պատճառը, որովհետև կանանց կապանքներն արձակող այդ բարերար և միևնույն ժամանակ զորեղ ույժը այն ժամանակներում տակավին ներս չէր մտել Ղարաբաղի սահմանները, այլ այդ մի բացառություն էր հայ իգական սեռի դարավոր նահապետական սովորության և հատկության: 
Ինչևիցե, բայց յուր այդ բաց և համարձակ բնավորության համար օրիորդ Փառանձեմին իրենց «ասիական խավարամտությամբ» բոլորն ատում էին, իբրև հայի սուրբ նահապետականությունը պղծող մի լիրբ աղջկա: 
Ծնողները չար լեզուներին նյութ չդառնալու համար, որքան էլ աշխատում էին խրատներով զսպել նրան, բայց այդ խրատները նրա մի ականջից ներս էին մտնում և մյուսով — դուրս գալիս:

Մի օր ծնողները լսեցին, որ աղջիկը գիշերով փախել է մի աստիճանավորի հետ, որ շատ ժամանակ չէր, ինչ եկել էր նրանց քաղաքը մի ինչ-որ առանձին պաշտոնով և բնակվում էր նրանց տան կողքին: 
Այդ լուրը լսելուն պես հայրն յուր մարդիկներով ընկավ փախստական աղջկա հետևից և կիսաճանապարհին բռնելով նրան, ետ դարձրեց տուն չնայելով նրա և փախցնող աստիճանավորի ընդդիմություններին: 
Աստիճանավորը դիմեց դատարանին և այս անգամ օրենքով առավ աղջկան, որովհետև աղջիկը նրան սիրում էր և համաձայն էր նրա հետ գնալու: 
Աղջիկը յուր սիրած աստիճանավորի հետ գնաց Թիֆլիս և պսակվեցավ նրա հետ: 
Այնուհետև նա կոչվեց ոչ թե Փառանձեմ (որ նրա ամուսինը չէր կարողանում արտասանել), այլ Դարիա Կիրիլովնա: 
Նա ունեցավ չորս զավակ (երկուսն երկվորյակներ), որոնցից բախտ ունեցավ մնալու այս աշխարհիս երեսին միայն մեկը — Օլյան:

Բայց ահա սկսվեց 1878-ի ռուս-թուրքական մեծ պատերազմը: 
Ամուսինը գնաց պատերազմի դաշտ և այլևս չվերադարձավ, և խեղճ Դարիա Կիրիլովնան մնաց այրի յուր տասնևհինգ տարեկան Օլյայի հետ:

Ղարաբաղցի երբեմնի օրիորդ Փառանձեմը առաջին շաբաթներում շատ լաց եղավ, շատ տանջվեց թշնամու գնդակին զոհ գնացած ամուսնու վերա, բայց հետո փոքր առ փոքր մոռացավ նրան և գաղտնի կերպով սկսեց սիլի-բիլի անել մի քանիսների հետ, որոնք ունեին փոքրիկ, բայց ձիգ, ոլորած բեղեր և մեղրածոր, բարակ շրթունքներ... 
Ոչ ոք, իհարկե, չէր կարող և իրավունք չուներ նրան դատապարտելու այդ անմեղ հանաքի համար, քանի որ հարկավոր էր չար բախտից վրեժ առնել, որ իրեն այդպիսի երիտասարդ հասակում զրկել էր անդորր կյանք վարելու և նրա պերճությունները վայելելու: 
Նա վեհ սրբազան ցնորքներով կերակրվող կին չէր, գաղափարական աշխարհը նրա համար միևնույն նշանակությունն ուներ, ինչ որ ծխախոտի ծուխը, նա ապրում էր իրական կյանքում, իրական կյանքից էլ նա ուզում էր օգուտ քաղել: 
Բացի այդ բոլորից, նրան և յուր զավակին հարկավոր էր ապրուստի միջոց, որովհետև, ինչպես նա ամենքին հավատացնում էր, արքունի թոշակը, որ նշանակել էին նրա ամուսնու մահից հետո, իրենց չէր բավականանում:

Փափկակեցությունը և շռայլ կյանքը նա սաստիկ սիրում էր, այնպես որ թե թոշակը և թե յուր բազմաթիվ դոնժուաններից ստացած գումարները ձեռաց գոլորշիանում էին, և նա դեռ սկսում էր պարտքեր էլ անել:

Սակայն անգութ, անխոնջ ժամանակը գլորվելով միշտ առաջ, տանում էր յուր հետ նրա երիտասարդական սիրուն, ծաղկափթիթ գարունը, և Ադոնիսները հետզհետե հրաժեշտ էին տալիս մեր Աֆրոդիտեից:

Այնինչ Օլյան, չնայելով որ արդեն մեծ էր, բայց դարձյալ մեծանում էր, մինչև որ վերջապես դարձավ բավական հասունացած օրիորդ, երբ նրան հարկավոր էր ամուսնացնել: 
Բայց, դժբախտաբար, բնությունն այստեղ ևս պատժել էր տ. Դարիա Կիրիլովնային, պարգևելով նրան տգեղ աղջիկ, իսկ տգեղ աղջկան փեսացուներն այնքան էլ շուտ չեն հափշտակում: 
Մայր և հայր գեղեցիկ էին, բայց ինչի՞ նրանց աղջիկը տգեղ էր — այդ ոչ ոք չէր կարողանում հասկանալ, մնում էր միայն բոլոր մեղադրանքը բարձել խեղճ բնության վերա, որն երբեմն սիրում է այդպիսի անհասկանալի խաղեր խաղալ մարդկանց հետ:

Տարիներն անցնում էին, և խեղճ Օլյան քացախում էր միշտ օրիորդ մնալով: 
Ո՜չ մի միջոց՝ գեղադեղերից սկսած մինչև արվեստական կերպով քայլելն ու խոսելը՝ չէր օգնում նրան փեսացուներ որսալու: 
Արդյոք ճակատագիրն էր այդպես որոշել, թե ուրիշ բան էր դրա պատճառը, որովհետև, այնուամենայնիվ, լինում են տգեղ օրիորդներ, որոնք այսպիսի միջոցներով հասնում են իրենց նպատակին — այդ խեղճ Օլյան չէր կարողանում հասկանալ, միայն նա ամեն օր, ամեն ժամ, ամեն րոպե կանգնում էր հայելու առաջ, նայում էր յուր դեմքին և սկսում էր սգալ, աղի արտասուք թափել (մանավանդ առավոտյան, երբ երեսը նոր էր լինում լվացած), տրտնջալով աստծո դեմ, որ նրան էլ ուրիշների պես գեղեցիկ չէր ստեղծել:

Աղջիկը գլխավորապես երկու դեպքում միայն բախտ կարող էր ունենալ ամուսնանալու, առաջինը երբ գեղեցիկ է, և երկրորդ՝ երբ փող ունի (սակայն վերջին դեպքն ավելի հաղթող է հանդիսանում). — այդ երկու դեպքումն էլ, ասում եմ, աղջիկը միշտ կարող է հասնել յուր նպատակին, բայց ցավալին այն էր, որ խեղճ Օլյան ոչ այս ուներ և ոչ այն: 
Մայրը, որ պակաս չէր մտատանջվում աղջկա անհաջողության մասին, հույսը դրել էր երկրորդ դեպքի վերա: 
— Բայց փող... իհարկե, նա յուր աղջիկը ոչ մի դեպքում չէր տալ (և Օլյան էլ լայեղ չէր անիլ) ոչ լոթի գրագրի և ոչ հասարակ աստիճանավորի: 
Ի՞նչ աներ խեղճ այրի կինը-թոշակը քիչ էր, դոնժուանները բոլորը հեռացել էին, պարտք ուներ, առանց այն էլ պարտք շատ ուներ, և ոչ ոք էլ չէր տալ, իսկ տան թանկագին կահ-կարասիները նա ոչ մի դեպքում չէր ծախծխիլ: 
Խեղճ Դարիա Կիրիլովնան ամեն հույս կտրած, թե ինքն երբևիցե կարող է փեսա ունենալ, ձեռքերը լվաց և ետ նստեց, ամեն բան բախտի բերմունքին թողնելով:




 --------------------------------------- 


Եվ իրավ որ բախտը վերջապես հասավ նրան օգնության:

Ահա թե ինչպես:

Թիֆլիսում ոչ մի մագազին չկար, որ ծանոթ չլիներ Դարիա Կիրիլովնային և նրա աղջկան: 
Ի՞նչ ասել կուզե, որ այդ մագազիններից մի հայտնի տեղ էլ բռնում էր աղա Գրիգոր Մոսեիչի մագազինը, ուր Կիրիլովնան յուր աղջկա հետ միշտ հաճախում էր և միշտ իրեր էր գնում այնտեղից: 
Աղա Գրիգոր Մոսեիչից բռնած մինչև ամենավերջին աշակերտը ծանոթ էին նրա և աղջկա հետ, իբրև մշտական հաճախորդների հետ: 
Ծանոթ էր, իհարկե, և՜ Բարսեղը:

Մի անգամ Օլյան ուղղակի հայտնեց մորը, որ ինքը սաստիկ սիրահարված է Բարսեղի վերա և առանց նրան ապրել չէ կարող: 
Այդ այն ժամանակն էր, երբ Դարիա Կիրիլովնան արդեն հույսը կտրել էր, թե յուր աղջիկն երբևիցե կարող է ամուսնանալ, և երբ Բարսեղն արդեն յոթերորդ տարին գտնվելով աղա Գրիգոր Մոսեիչի մոտ, մագազինում աղայից հետո երկրորդ տեղն էր բռնում: 
Այդ էլ մի ուրիշ ցավ Դարիա Կիրիլովնայի համար, որովհետև, չնայելով որ նա ուրիշ անգամ ոչ մի կերպ չէր համաձայնիլ յուր աղջիկը գործակատարի տալու, բայց այժմ համոզված էր, որ, ընդհակառակը գործակատարը չէր համաձայնիլ նրա տգեղ և անփող աղջիկն ուզելու, մանավանդ Բարսեղը, որ յուր տղա տեղովը հազար անգամ գեղեցիկ էր նրա աղջկանից և ընդնմին աղա Գրիգոր Մոսեիչի աչքի լույսը... 
Այդ նրան սաստիկ կատաղեցնում էր, իսկ մյուս կողմից նրան հանգիստ չէր տալիս սիրահարությունից գժված աղջիկը, որ բաց և համարձակ սպառնում էր թունավորել իրեն, եթե նա Բարսեղին անպատճառ չէր սիրահարեցնիլ յուր վերա և չէր ամուսնացնիլ յուր հետ (երևի նա մոռացել էր յուր տգեղությունը): 
Մայրը թե ստիպված էր և թե ավելորդ չհամարեց փորձել:

Մի անգամ նա գնաց աղա Գրիգոր Մոսեիչի մագազինը մի ինչ-որ գնելու պատրվակով և երկար ժամանակ Բարսեղի հետ առանձնապես բարեկամացած քաղցր զրույց անելուց հետո ամեն կողմից գովեց նրան, հայտնեց, որ շատ ուրախ կլինի նրա պես մի երիտասարդ բարեկամ ունենալու և վերջի-վերջո խնդրեց նրանից, որ մի անգամ, երբ կամենա, շնորհ անե յուր տուն: 
Բարսեղը գործակատարներին հատուկ նուրբ թափանցողությամբ իսկույն ևեթ հասկացավ Դարիա Կիրիլովնայի գաղտնի մտադրությունը և նրա հրավերի նպատակը, իհարկե այն տեսակետից, ինչ տեսակետից, որ նա ճանաչում էր այդ կնոջը... նա ուրախանալով, որ իրեն համար զվարճության մի նոր տեղ ևս ավելացավ, խոսք տվեց և գնաց նախապես ստացած հասցեով: 
Նրա առաջ դուրս եկավ Օլյան մի ինչ-որ կարճ, սպիտակ, թափանցիկ և ամբողջ կուրծքն ու ձեռքերը բաց հանդերձով, որ Դարիա Կիրիլովնան կարել էր տվել առանձնապես այդ օրվա համար, որպեսզի գոնե այդպիսով հափշտակեցնել տա Բարսեղին յուր տգեղ աղջկա վերա: 
Եվ իրավ, որ Բարսեղն, ինչպե՞ս եղավ, հենց առաջին հայացքից հիացավ նրանից, իհարկե, երիտասարդական այն կրքով, ինչ կրքով որ կարող է հիանալ նրա չափ տղան մի գրեթե կիսամերկ, հասունացած, փարթամ աղջկանից, ինչքան էլ որ կուզե տգեղ լինի նա: 
Նախագիծը լավ անցավ: 
Այնուհետև Բարսեղը, աղա Գրիգոր Մոսեիչից թաքուն, սկսեց գրեթե ամեն օր այցելել յուր նոր բարեկամներին և հետզհետե սերտ կերպով կապվել նրանց հետ: 
Դարիա Կիրիլովնայի ուրախությանը չափ չկար, իսկ Օլյան արդեն կանգնած էր Ոլիմպոսի վերա: 
Նա Բարսեղի առաջ դուրս էր գալիս միշտ առաջին օրվա հանդերձով, որ վերջինս շատ հավանել էր: 
Դարիա Կիրիլովնան մեծ մասամբ նրանց մենակ էր թողնում: 
Օլյան թռչնիկի նման թռչկոտում էր Բարսեղի առաջ, երեխայի նման վազվզում էր, շինծու, բարակ, քնքուշ ձայնով երգում էր, աշխատելով որքան կարելի է մերկ, բայց չաղ պարանոցը գեղեցիկ կերպով ծռել և բերանը փոքրիկ ու կլորիկ կերպով բացել, ժպտում էր, ծիծաղում էր, կրկչում էր և հազար ու մի, իբրև թե, անմեղ չարություններ էր անում, մի րոպե անգամ չկասկածելով, որ այդ բոլորից և ոչ մեկը չէր սազում իրեն: 
Վերջապես մի անգամ, այլևս չկարողանալով զսպել իրեն, նա ուղղակի ընկավ Բարսեղի գիրկը և հայտնեց նրան յուր բոցավառ սերը: 
Բարսեղը խոսք տվեց նրա հետ ամուսնանալու, միայն եթե նրա մայրը կհամաձայներ: 
Դարիա Կիրիլովնան սկզբում իրեն շատ զարմացած ձևացրեց, իբրև թե բոլորովին չէր սպասում այդ բանը և վերջը թեթև կերպով նախատելով Բարսեղին, որ նա խլում է յուր միակ, ամենասիրելի աղջիկը, տվեց յուր համաձայնությունը: 
Սիրո՞ւմ էր արդյոք Բարսեղն Օլյային, ո՛վ գիտե... միայն նա քանի տեսնում էր այդ հասունացած, փարթամ օրիորդին յուր սպիտակ, թափանցիկ շորի մեջ բաց կրծքով և ձեռքերով, նա անհուն ցանկություն էր զգում նրան տիրանալու:

Սակայն Դարիա Կիրիլովնան, որքան էլ հույսը կտրած ունենար ուրիշ փեսացուներ ունենալուց և որքան էլ բռնադատված լիներ աղջկանից — այնքան էլ անհեռատես կին չէր, որ յուր աղջիկը ձգեր մի քսանևերկու տարեկան դառ ու դատարկ տղայի ձեռքը, մանավանդ, որ ինքն էլ նպատակ ուներ օգուտ քաղելու փեսայի հարստությունից: 
Մի բան կար, որ նրան մեծ հույս էր տալիս հարստության վերաբերությամբ Բարսեղի կողմից, և հենց այդ բանի համար էլ կանչել էր նրան:

Է
— Վասիլի Պետրովիչ, ահա մի ամբողջ տարի է, ինչ դուք սիրում եք իմ աղջկան, որն յուր կողմից սիրում է ձեզ: 
Այժմ` դուք երկուսդ էլ պիտի ստանաք իմ օրհնությունը և կապվեք միմյանց հետ ամուսնական կապերով: 
Սակայն մի բան կա, և ահա ինչ: 
Դուք, ինչպես ինձ ասել եք, Աղա Գրիգոր Մոսեիչը խղճալով ձեզ վերա, որդեգրել է ձեզ: 
Սակայն, բանը սրանումն է, որ նախքան ձեր իմ փեսա լինելը, ես ձեզ մի պայման պիտի առաջարկեմ, որին չեմ կարծում, որ հանձնառու չլինիք գեթ նրա համար միայն, որպեսզի ոտի կանգնեցնեք ձեր ընկած պատիվը...
— Ի՞նչ պայման, հարգելի՛ տիկին, — հարցրեց զգացված Բարսեղը: 
— Ինչ էլ որ լինի դա, ես այժմին իսկ պատրաստ եմ ընդունելու...
— Դուք պիտի թողեիք աղա Գրիգոր Մոսեիչին, — ծանրությամբ պատասխանեց Դարիա Կիրիլովնան:

— Թեկուզ հենց այժմ, այս րոպեիս, — կանչեց Բարսեղը...
— Բայց ի՞նչպես, — նույն եղանակով վրա բերեց Դարիա Կիրիլովնան. — դառ ու դատա՞րկ... 
Դուք չե՞ք, ուզում արդյոք վրեժխնդիր լինել այն մարդուց, որ պատճառ է եղել ձեր պատիվն այդպես ոտնակոխ լինելուն...
— Վրեժխնդիր... ես ի՞նչ կարող եմ անել, — զարմացած հարցրեց Բարսեղը:

— Դուք շատ բան կարող եք անել, եթե միայն ուզե՞նաք... 
Արդյոք ուզո՞ւմ եք վրեժխնդիր լինել ձեր անվանարկողից ասացեք ինձ:

— Բայց ի՞նչպես, — ավելի ու ավելի զարմանալով և մինչև անգամ վախենալով հարցրեց Բարսեղը:

— Ո՜չ, մի վախենաք, ես չեմ ասում, թե սպանեցեք նրան, — այդ թե՜ մեծ անմտություն կլինի և թե՛ մահապարտ հանցանք... 
Ո՜չ, դուք ուրիշ կերպ. ուրիշ միջոցով պիտի վրեժխնդիր լինեք, որը ձեզ համար այնքան հեշտ է, որպես հաց ուտելը, և բացի դրանից այնքան օգտավետ, որքան մի ահագին ջանք:

— Ի՞նչ պիտի անեմ, ես չեմ հասկանում...
— Դուք պիտի խլեք աղա Գրիգոր Մոսեիչի բոլոր կարողությունը, — ծանր և շեշտելով ասաց Դարիա Կիրիլովնան:

Բարսեղն այդ խոսքերի վերա միայն չռեց աչքերը, բացեց բերանը և գլուխն առաջ բերելով, ապուշի նման սկսեց նայել նրա դեմքին, նա ոչ մի խոսք չկարողացավ արտասանել:

— Դուք նայում եք ինձ սաստիկ զարմացած և ուզում եք հարցնել ինչպե՞ս: 
Ահա, թե ինչպես, — շարունակեց Դարիա Կիրիլովնան, ձայնին խորհրդավոր եղանակ տալով: 
— Դուք, իհարկե, աղա Գրիգոր Մոսեիչի սիրելին եք, նա ձեզ սիրում է այնպես, ինչպես յուր աչքի լույսը, և հենց այդ բանից դուք օգուտ պիտի քաղեք տիրանալու նրա բոլոր կարողությանը, այսինքն այնպես պիտի անեք, որ նա յուր բոլոր կարողությունը ձեզ կտակե, կամ, ինչպես ասում են, ձեզ վերահաստատե:

— Բայց... նա ժառանգներ ունի, տիկին... նա հարազատ որդիք ունի, — ասաց Բարսեղը:

— Գիտեմ, գիտեմ, բայց նա նրանց չէ սիրում, նրանց ատում է, որպես ամենաոխերիմ թշնամիներին...
— Դուք ի՞նչ գիտեք այդ:

— Շատ քիչ գաղտնիք կա, որ ծածուկ լինի ինձանից...
— Բայց մի՞թե օրենքով որդիքը չեն նրա ժառանգները, որոնց միայն պիտի պատկանի նրա կարողությունը... նա կին էլ ունի...
— Դուք դեռ երիտասարդ եք և, ներեցեք ինձ, ոչինչ չեք հասկանում, — ժպտալով պատասխանեց Դարիա Կիրիլովնան: 
— Օրենքն այդտեղ ոչինչ գործ չունի, ամեն բան կախված է աղա Գրիգոր Մոսեիչի կամքից, ո՛ւմ կամենա, նրան կշինե յուր ժառանգը և նրան կկտակե յուր կարողությունը: 
Իսկ այդ բանում աղա Գրիգոր Մոսեիչի նման մարդիկ բոլորովին զանազանություն չեն դնում օտարների և հարազատ որդկերանց մեջ: 
Կրկնում եմ՝ դուք այնպես պիտի անեք, որ աղա Գրիգոր Մոսեիչը յուր բոլոր կարողությունը ձեզ կտակե կամ ձեզ վերա հաստատե:

— Բայց ինչպե՞ս, ինչպե՞ս, — անհամբերությամբ հարցրեց Բարսեղը, որին այդ միտքը հետզհետե սկսել էր դուր գալ:

— Թեպետ այդ բանի մասին դուք ինքներդ անձամբ ուղղակի կարող էիք նրա հետ խոսք բանալ, — ասաց Դարիա Կիրիլովնան, — բայց այդ փոքր-ինչ հանդուգն քայլ կլիներ, որ շատ կարելի է հոնքն շինելու տեղ՝ աչքն էլ փչացներ... 
Աղա Գրիգոր Մոսեիչից որևիցե բան և առավել ևս բոլոր կարողությունը կորզելու համար հարկավոր է մի այնպիսի միջոց, որ ինքը ստիպված հոժարակամ, յուր ձեռքովն անե այդ բանը: 
Եվ մի այդպիսի միջոց ես արդեն մտածել եմ, որն եթե հմուտ կերպով գործ դրվի, ես կարծում եմ, մինչև անգամ համոզված եմ, որ գործը շատ հաջող կանցնի, և դուք կհասնեք ձեր նպատակին...
— Ի՞նչ միջոց, — շտապով հարցրեց Բարսեղը, որ մեծ հետաքրքրությամբ լսում էր նրան:

— Լսեցեք: 
Այդ բանում դուք մի մարդ պիտի մեջ գցեք: 
Այդ մարդը պիտի ունենա ճարտար լեզու և շատ մոտ պիտի լինի աղա Գրիգոր Մոսեիչին այնպես, ինչպես մի բարեկամ: 
Այդ մարդը աղա Գրիգոր Մոսեիչին պիտի սկսե զանազան շինծու պատմություններ անել, որ իբրև թե նրա կինն ու որդիքը ամեն տեղ և ամենքի մոտ տրտնջում են նրանից, պատմում են, թե նա շատ անպիտան, գարշելի մարդ է... 
Մի խոսքով ամեն կողմից խայտառակում են նրան — և այդպիսով առավել ևս զարթեցնի նրա ատելությունը դեպի կինն ու որդիքը: 
Վերջ ի վերջո այդ մարդը, իբրև կարեկից բարեկամ, յուր կողմից պիտի ակնարկե նրան, որ նրանք, այսինքն — կինն ու որդիքը շատ կարելի է օր առաջ թունավորեն նրան, որպեսզի նա չկարողանա յուր կարողությունը ձեզ կտակել, այլ իրենց մնա: 
Թեկուզ նա մտադիր էլ չլինի յուր կարողությունը ձեզ կտակելու, այդ վերջին հանգամանքից — որ նրան շատ հավանական կթվի — բոլորովին կկատաղի և, ես համոզված եմ, ջգրու կանե այդ բանը, այսինքն — յուր բոլոր կարողությունը ձեզ կկտակե: 
Հասկացա՞ք ինձ:

— Այո՜, — պատասխանեց Բարսեղը, որ երկու ականջը չորս էր շինել:

— Բայց դժվար խնդիրը սրանումն է, — ասաց Դարիա Կիրիլովնան, — թե արդյոք ունիք մի այդպիսի մարդ, որ աղա Գրիգոր Մոսեիչին մոտ լինելով հանդերձ, մոտ լիներ և ձեզ... 
Ունի՞ք. Վասիլի Պետրովիչ, այո՛:

— Այդպիսի մարդ... ո՛վ ունիմ, — ընկավ մտածմունքի մեջ Բարսեղը: 
— Ո՞վ կա... ոչ, չունիմ... 
Բայց ո՛չ, ունիմ, ունիմ, — հանկարծ ուրախությամբ կանչեց նա տեղից վեր թռչելով: 
— Այդպիսի մարդ ունիմ, Դարիա Կիրիլովնա, ունիմ...
— Ունի՞ք, — շտապով հարցրեց Դարիա Կիրիլովնան, նույնպես տեղից վեր կենալով:

— Այո՛:

— Ո՞վ է:

— Մեկը, որ առաջին անգամ... ծանոթացրեց ինձ աղա Գրիգոր Մոսեիչի հետ:

— Եվ այդ մարդը մոտ է ձեզ:

— Այո՛:

— Նույնպես և աղա Գրիգոր Մոսեիչի՞ն:

— Այո՛:

— Եվ դուք չե՞ք կասկածում այդ մարդու վերա:

— Ինչ կողմից:

— Որ նա չի դավաճանիլ աղա Գրիգոր Մոսեիչին, և նրա շահերն ավելի աչքի առաջ կունենա, քան ձերը:

— Նա մի այնպիսի մարդ է, որ փողի համար կդավաճանե մինչև անգամ իրեն:

— Ուրեմն դուք վստահ եք նրա վերա:

— Ես վստահ եմ փողի վերա, որով նրան ամեն բան անել կտամ:

— Դե՛հ, երբ որ այդպես է, խոստացեք նրան բավականաչափ գումար, եթե նա այդ գործը գլուխ կբերե:

— Օ՛, նա անպատճառ գլուխ կբերե այդ գործը, — կանչեց Բարսեղը: 
— Նա այնպիսի մի լեզու ունի, որ ինչ ասես, կանե... 
Շնորհակալ եմ. Դարիա Կիրիլովնա, շատ շնորհակալ եմ. դուք բացեցիք իմ աչքերս... 
Աղա Գրիգոր Մոսեիչին ես մի մազաչափ անգամ չեմ խղճալու... 
Ցտեսություն: 
Ես շտապեմ հենց այսօր ևեթ տեսնելու իմ ասած մարդուն, որովհետև ուրիշ անգամ ժամանակ չեմ ունենալ:

— Սպասեցեք, մի բան էլ ունիմ ասելու ձեզ, — պահեց նրան Դարիա Կիրիլովնան: 
— Մինչև գործի գլուխ գալը, աղա Գրիգոր Մոսեիչի հետ դուք պիտի վարվիք այնպես, ինչպես մինչև օրս էիք վարվում և ոչ մի բանով նրան կասկածելու տեղիք չպիտի տաք, որ իբրև թե դուք այդ բանի մասին մի մազաչափ անգամ տեղեկություն ունիք, հասկանո՞ւմ եք դուք ինձ:

— Այդ ես գիտեմ, Դարիա Կիրիլովնա, այդ ես գիտեմ... 
Եվ Բարսեղն անհամբերությամբ սեղմելով նրա ձեռքը, ուզում էր շտապով դուրս գնալ, երբ հանկարծ մյուս սենյակից յուր ծանր ոտներով հատակը դնգդնգացնելով ներս ընկավ Օլյան և փաթաթվելով նրա վզովը, կանչեց.
— Վա՜սյա, Վա՜սյա, դու արդեն գնո՞ւմ ես... այսպես շո՞ւտ... վերջացրիք ձեր գաղտնի խոսակցությունը:

— Այո, սիրելիս, այո, — կամաց, բայց հազիվ ազատվելով նրա ահագին, ծանր գրկից, ասաց Բարսեղը: 
— Այժմ շտապով գործ ունիմ և երեկոյան դարձյալ կգամ:

— Այո, երեկոյան անպատճառ եկեք և լուր բերեք, թե ինչպես է գնում գործը, — ասաց յուր կողմից Դարիա Կիրիլովնան:

— Անպատճառ կգամ, անպատճառ…
Եվ Բարսեղն այս անգամ համբուրելով թե մոր և թե աղջկա ձեռքը, շտապով դուրս գնաց սենյակից:

— Բայց տեսե՜ք, Վասիլի Պետրովիչ, շատ զգույշ վարվեցեք, — կանչեց նրա հետևից Դարիա Կիրիլովնան:

Ը
Ամբողջ ութ տարի գտնվելով աղա Գրիգոր Մոսեիչի մոտ, Բարսեղը տակավին ոչ մի անգամ մտքովը չէր անցրել, թե ինքն երբևիցե կարող է տիրանալ նրա կարողության կամ նրա ժառանգը դառնալ, որովհետև չնայելով կյանքի և վաճառականական արդեն հայտնի հիմնավոր ուսումնարանին, որի մեջ մեծանում էր նա, նրա ուղեղը տակավին այն աստիճան չէր ընդլայնել, զարգացել, որ կարողանար այդպիսի բաներ մտածել, օգուտ քաղելով բարեհաջող հանգամանքներից: 
Եվ այժմ՝ Դարիա Կիրիլովնայի հայտնած խորամանկ և միևնույն ժամանակ ձեռնտու միտքը այն աստիճան գրավեց նրա սիրտն ու հոգին, որ մի րոպեում նա անհուն ցանկություն զգաց իրագործելու այդ միտքը: 
Մի րոպեում նրա սրտի մեջ ծնվեց շահասիրության, շուտով հարստանալու անհուն ձգտում, մի ձգտում, որի բոլոր կախարդող ույժը կարող են հասկանալ միայն ժլատները և նրանք, որոնք փողի մեջ են միայն գտնում իրենց երջանկությունը, որոնք փողի համար են միայն ապրում և փողի համար մեռնում: 
Այնպիսի րոպեներ են լինում, երբ հանկարծ մի որևիցե դեպքի ազդեցության տակ մարդու սրտի մեջ ծնվում են այդպիսի ձգտումներ, որոնք հետո փոքր առ փոքր սկսում են նպատակ դառնալ նրա ողջ կյանքի, մանավանդ, երբ այդ ձգտումներն իրագործելու համար ներկայանում են նրան բարեհաջող հանգամանքներ: 
Այդպես վառվռուն բնավորության տեր և երևակայություններով լի պատանին կամ երիտասարդը, լսելով կամ կարդալով մի որևիցե հայտնի աշխարհահռչակ բանաստեղծի մտքի հրաշալի արտադրությունը, մի րոպեում յուր սրտի մեջ անհուն ձգտում է զգում լինել բանաստեղծ, և այնուհետև այդ րոպեի խիստ ազդեցության տակ, այդ բանը նա իրեն նպատակ է շինում: 
Նույնպիսի պատանի կամ երիտասարդը, տեսնելով արվեստագետ դերասանի հիանալի խաղը, ձգտում է լինել դերասան, կամ տեսնելով արվեստագետ նկարչի կենդանի նկարը, ձգտում է լինել նկարիչ: 
Այդպես էր և Բարսեղը: 
Նրան մինչև այդ րոպեն ծանոթ չէր շահասիրությունը, գոնե այն ուժով, ինչ ուժով որ պիտի հասկանալ այդ. բայց Դարիա Կիրիլովնայի միտքը և խորհուրդը լսելուն պես այդ բանի սերմն ընկավ նրա երիտասարդ սրտի մեջ և մի րոպեում ահագին արմատներ բռնեց այնտեղ, մանավանդ, երբ տեսավ, որ իսկապես այդ միտքն ու խորհուրդն իրագործել շատ հեշտ է յուր համար: 
Այդ րոպեից նա այլևս չէր հասկանում, թե ինչ է պատահում՜ իրեն, նրա ամբողջ գոյությունը դարձել էր մի մարմնացյալ միտք — շուտով տիրանալ աղա Գրիգոր Մոսեիչի բոլոր կարողությանը:

Դուրս գալով Դարիա Կիրիլովնայի տնից, նա շտապով նստեց մի կառք և հրամայեց քշել դեպի այն փողոցը, որտեղ գտնվում էր մեզ ծանոթ «շատ լավ մարդու» խրճիթը: 
Հասնելով այնտեղ, նա կառքը կանգնեցնել տվեց մեծ փողոցում, ցած թռավ, վճարեց կառապանին և շտապով մտնելով նեղ փողոցը, կանգնեց Սարգսի խրճիթի առաջ, որ այժմ զառամյալ ծերունու նման գլուխը առաջ էր բերել և ամեն րոպե սպառնում էր անցնողին տակն առնելու: 
Սակայն Բարսեղը դրա վրա ոչինչ ուշադրություն չդարձրեց և ուղղակի սկսեց ծեծել դուռը, որը ուրախությամբ տեսավ, որ ներսից էր փակած: 
Դուռը ոչ ոք չբացեց: 
Նա սկսեց խիստ ծեծել, ծեծեց և փոքրիկ լուսամուտը, բայց դուռը դարձյալ փակ մնաց: 
Այդպես մոտ երկու րոպե անդադար և կատաղաբար ծեծում էր նա մեր՛թ դուռը, մերթ լուսամուտը, վերջապես տեսնելով, որ ոչ ոք չի բացում, համբերությունից դուրս եկավ և հայհոյելով «շատ լավ մարդուն», պատրաստվում էր հեռանալ, երբ հանկարծ լսվեց սղնակի ձայնը, և դուռը ճռճռալով սկսեց բացվել:

— Սատկե՞լ ես, ի՜նչ է, — կանչեց Բարսեղը և առանց սպասելու, որ դուռը հանդարտ բացվի, ոտով սաստկությամբ այնպես խփեց նրան, որ նա ճռճռալով կռնակի վերա բաց եղավ և շրխկալով դիպավ պատին:

Շեմքում կանգնած էր Սարգիսը: 
Նա նույն Սարգիսն էր, ինչ որ ութ տարի առաջ, նրա մեջ ոչինչ փոփոխություն չէր կատարվել, բացի արաբական դեմքի սև մազերից, որոնք թեթև կերպով սկսել էին ալեխառնվել և շորերից, որոնք առաջվանից ավելի վատթար դրության մեջ էին: 
Քանի որ դեռ չգիտեր, թե ով էր իրեն այցելողը, որն այնպես սաստկությամբ ոտով խփեց առանց այն էլ աննախանձելի դռանը, նա յուր արաբական դեմքը սարսափելի կերպով խոժոռեց, բայց երբ հանկարծ տեսավ յուր առաջ Բարսեղին, իսկույն մի տեսակ զարմանքի և ուրախության արտահայտություն ընդունեց և կանչեց յուր միևնույն խռպոտ ձայնով.
— Վա՜հ, Բարսե՜ղ... 
Դու ինձ մոտ...
— Այո, ես քեզ մոտ, բայց դու ինձ համբերությունիցս հանեցիր, պատասխանեց Բարսեղը ներս մտնելով խրճիթը: 
— Այնքա՜ն ծեծեցի, որ հոգիս դուրս եկավ, հազար տարվա խուլ լիներ — կլսեր, քեզ ի՞նչ էր պատահել:

— Ներեցեք, ես քնած էի:

— Քնա՞ծ:

— Այո:

— Այս ժամանակ կքնե՞ն, արդեն կեսօր է:

— Ի՞նչ արած, եթե ես էլ ձեզ պես երիտասարդ լինեի և ձեզ պես իմ գրպանն էլ փողով լի լիներ, ես գիշերներն էլ չէի քնիլ, չէ թե ցերեկը: 
Բայց ես մի ծեր, աղքատ, պարապ մարդ եմ, որի համար ցերեկը ոչնչով չի զանազանվում գիշերից: 
Ես այն ժամանակն եմ զարթուն լինում, երբ գրպանումս փող կա, հակառակ դեպքում ես միշտ քնած եմ լինում:

— Ուրեմն այսօր փող չունիս, որ քնել էիր:

— Մի գրոշ անգամ, մի գրոշ... 
Երեկվանից դես քաղցած սատկում եմ... 
Քաղցն էլի ոչինչ, գլխավորը — օղի չունիմ, օ՜ղի…	նայեցեք՝ խեղճ շիշս դատարկ է... 
Այդ այն շիշն է, հիշո՞ւմ եք... երբ առաջին անգամ Թամամչյանի քարվանսարայի պատի տակից սառած ու սոված բերի ձեզ այստեղ և հաց պանիր տվի ձեզ ուտելու... այն հաց ու պանիրը դրված էր այստեղ, այս շշի կողքին, հիշո՞ւմ եք... 
Հա՜յ գիդի, հա՛... հիշո՞ւմ եք, թե ինչ դրության մեջ էիք այն ժամանակ, սառած, կապտած, շոր չունեիք հագներդ, սարսափելի կոնկոռնում էիք, ասում էիք, որ ամբողջ երեք օր ոչինչ չէիք կերել... իսկ այժմ — այժմ գեղեցիկ, կոկ հագնված եք, տաք, կուշտ, դեմքդ վարդի պես կարմիր, գրպաններդ փողով լի և ապրում եք, ինչպես թագավոր, ոչ ցավ ունեք, ոչ դարդ... 
Եվ այդ բոլորի համար ո՞ւմն եք պարտական — իհարկե ինձ և միայն ինձ... 
Այդպե՞ս է, թե ոչ:

— Այդպես է, այդպես, Սարգիս, այդպես է, — պատասխանեց ժպտալով Բարսեղը, որ արդեն նստել էր մեզ ծանոթ անմեջք աթոռի վերա, նույնպես հին սեղանի մոտ:

— Փա՛ռք աստծո, որ այդ չեք ուրանում, — ասաց Սարգիսը, որ բոլոր այդ ժամանակ մի տեսակ ողորմելի դրություն էր ընդունել: 
— Եվ հավատացած կացեք, որ ձեր կյանքով պարտական եք և պարտական պիտի լինիք միայն ինձ, որովհետև եթե ես չլինեի, դուք այժմ — ուղղակի եմ ասում — կենդանի չէիք լինիլ... 
Այդպե՞ս է, թե ոչ:

— Այդպես է, այդպես, — նույնկերպ պատասխանեց Բարսեղը:

— Սակայն, չնայելով դրան, դուք ապերախտ եք գտնվում դեպի ինձ, — ազնվությունը վիրավորված մարդու նման վերջ տվեց յուր խոսքերին Սարգիսը:

— Այդ ինչպե՞ս, Սարգիս, — հարցրեց իրեն զարմացած ձևացնելով Բարսեղը, որ արդեն հասկանում էր նրա գլխացավը:

— Ինչպե՞ս, հարցնում եք դուք ինձ... կարծես ինքներդ չգիտեք, թե ինչպես...
— Հավատացիր, չգիտեմ:

— Այնպես, որ այժմ ինձ շան տեղ էլ չեք գցում... չեք գալիս, չեք տեսնում արդյոք կենդանի՞ եմ, մեռա՞ծ եմ, ինչպե՞ս եմ ապրում, ինչպե՞ս չեմ ապրում, սովա՞ծ եմ, կո՞ւշտ եմ, հիվա՞նդ եմ, առո՞ղջ եմ...
— Եվ այլն, և այլն, — կանչեց ծիծաղելով Բարսեղը: 
— Բայց գլխավոր բանը մոռանում ես, — արդյոք օղի ունի՞ս, չունի՞ս, հա՜, հա ...
— Այդ ինքնըստինքյան, — ասաց ժպտալով Սարգիսը: 
— Բայց ամենագլխավորը արդյոք փող ունի՞մ, չունի ՞մ...
— Լսի՛ր, Սարգիս, այդ բոլորը հիմար բաներ են, ե՞րբ ես եկել ինձ մոտ, որ փող չեմ տվել... 
Կուզե՞ս հիմա տամ:

— Ինչի՞ չեմ ուզիլ, — շտապով կանչեց ուրախացած Սարգիսը: 
Բարսեղը հանեց մի ռուբլի և տալով նրան ասաց.
— Ահա քեզ մի ռուբլի, Սարգիս, բայց հարյուրավոր այդպիսի ռուբլիներ կստանաս, եթե կատարես մի գործ, որ քեզ հանձնելու նպատակով եմ եկել այստեղ:

— Ինչ գործ, — հարցրեց իսկույն Սարգիսը, որի վերա հարյուրավոր ռուբլիների անունը մոգական ազդեցություն ունեցավ:

— Մի գործ, կրկնում եմ, որ գլուխ բերելով այդպիսի հարյուրավոր ռուբլիներ կստանաս, — կրկնեց Բարսեղը, առանձին շեշտելով «հարյուրավոր ռուբլիների» վերա, որովհետև նա հասկանում էր, թե փողի անունն ինչ ազդեցություն էր անում նրա վերա:

— Ի՞նչ գործ, ի՞նչ գործ, — անհամբերությամբ կանչեց «շատ լավ մարդը» ուրախությունից չռած աչքերը հառելով նրա վերա:

— Որ աղա Գրիգոր Մոսեիչի բոլոր կարողությունը հենց յուր ձեռքով ինձ վերա հաստատել տաս:

— Ի՞նչ եք ասում, — սաստիկ զարմացած մի քանի քայլ ետ գնաց Սարգիսը:

— Ի՞նչ է, այդ քեզ անկարելի է թվում...
— Որ աղա Գրիգոր Մոսեիչի բոլոր կարողությունը հենց յուր ձեռքով հաստատել տամ... բայց մի՞թե ես այդ կարող եմ...
— Սարգի՜ս, այդ քեզանի՞ց եմ լսում, — իրեն զարմացած ձևացնելով ասաց Բարսեղը նրա գլուխը յուղելու համար:

— Դու քեզ վերա կասկածո՞ւմ ես. ապա ինչի՞ համար է այդ լեզուդ, որ այդպիսի՝ չնչին գործը չես կարող գլուխ բերել... ճշմարիտն ասած, այդ բանը քո կողմից ես բոլորովին չէի սպասում, բոլորովին...
Սարգիսն ուշքի ընկավ, նա տեսավ, որ այդպես խոսելը ձեռնտու չէ իրեն, մանավանդ, երբ հիշեց «հարյուրավոր ռուբլիները», և հանկարծ փոխելով խոսակցության եղանակը, ասաց ժպտալով.
— Ես այնպես ասացի... և դուք էլ հավատացի՞ք: 
Այն ինչ գործ պիտի լինի, որ ես — Սարգիսս, դալալ Սարգիսս չկարողանամ գլուխ բերել: 
Ոչ թե աղա Գրիգոր Մոսեիչի բոլոր կարողությունը, այլ եթե բոլոր աշխարհն էլ ուզենաք, ձեզ վերա հաստատել կտամ...
Բարսեղն ազատ շունչ առավ:

— Ոչ, Սարգիս, — ասաց նա, — բոլոր աշխարհը քեզ մնա, այլ ինձ վերա հաստատել տուր միայն աղա Գրիգոր Մոսեիչի բոլոր կարողությունը:

— Շա՛տ բարի: 
Այժմ ասացեք ինձ, թե ինչ եղանակով պիտի գործեմ:

Բարսեղն սկսեց սովորեցնել այն եղանակը, որ լսել էր Դարիա Կիրիլովնայից:

— Հը, ինչպե՞ս է, խելքումդ նստո՞ւմ է, թե ոչ, — հարցրեց նա վերջացնելուց հետո:

 — Էհ, դա հիմար բան է, — ասաց Սարգիսը, որ մեծ ուշադրությամբ լսում էր նրան: 
— Այդպիսով ամեն բան կարելի է անել... 
Հավաստի կացեք, որ այս օրվանից աղա Գրիգոր Մոսեիչի բոլոր կարողությունը ձերն է...
— Ուրեմն այդպե՞ս, այդ եղանակով կարելի է հասնել նպատակին, — ուրախությամբ կանչեց Բարսեղը, տեղից վեր կենալով:

— Այդ մասին դուք անհոգ կացե՛ք և ամեն բան այսուհետև թողեք ինձ վերա, — յուր գործը հասկացող մարդու նման ասաց Սարգիսը, — բայց, — ավելացրեց նա լուրջ դեմք ընդունելով, — ինձ ինչքա՞ն եք խոստանում:

— Այդ իմ խղճի վերա թող:

— Ոչ, խիղճն ավելորդ է այստեղ, հենց հիմիկուց բարիշենք և սկսենք գործը: 
— Որքա՞ն եք խոստանում:

— Ո՞րքան ուզում ես, դեռ մի գործը գլուխ բեր...
— Գործը գլուխ բերելու մասին ավելորդ է խոսել, բայց դուք այս որոշեցեք, թե որքան պիտի տաք ինձ:

— Դե՛հ, ասում եմ, էլի՛, որքան ուզում ես...
— Եթե իմ կամքի վերա թողնեք, ես կասեմ — ամբողջ կարողությունը:

— Հարյուր ռուբլի... երկու հարյուր ռուբլի... հարյուր հիսուն ռուբլի...
— Երեխա եք կարծում ինձ, ի՞նչ է, — ասաց ժպտալով Սարգիսը:

— Երեք հարյուր ռուբլի... չորս հարյուր... հինգ հարյուր...
Սարգիսը ժպտալով միայն գլուխը շարժում էր:

— Բա՞ս, — վերջապես կանչեց Բարսեղը, որի լեզուն այլևս չէր զորում առաջ գնալ:

— Ուղիղ հազար ռուբլի, — կտրական կերպով պատասխանեց Սարգիսը: 
— Հազար ռուբլի կտաք, կսկսեմ գործը, չեք տայ՝ ես ինձ համար, դուք ձեզ համար:

— Գնա՜, տվել եմ, — կանչեց Բարսեղն այն վճռականությամբ, որ ձեռք է բերվում երկար տատանմունքից հետո: 
Տվել եմ, տվել, Սարգիս... 
Բայց ե՞րբ կգնաս աղա Գրիգոր Մոսեիչի մոտ:

— Ե՞րբ... ես ի՞նչ գիտեմ... երբ ավելի հարմար կլինի:

— Այսօր կարող ես, այսօր կիրակի է, և նա ողջ օրը տանն է:

— Ինձ համար միևնույն է, երբ կամենք, կգնամ:

— Ուրեմն այսօր, այսօր անպատճառ, ճաշից հետո, գիտե՞ս, ժամի չորսին կամ հինգին, երբ նա ամենալավ տրամադրության մեջ է լինում... 
Դե՛հ, էլ ի՞նչ ասեմ, Սարգիս, դու գիտես, էլի՜...
— Դուք բոլորովին անհոգ կացե՛ք, ես իմ գործը գիտեմ:

— Ուրեմն՝ ցտեսություն:

Եվ Բարսեղը պատրաստվեցավ դուրս գնալու:

— Բայց... պ. Բարսեղ, լավ կանեիք եթե մի քանի ռուբլի բեհ տայիք, — ասաց ժպտալով Սարգիսը:

— Մի ռուբլի տվի:

— Է՛հ, մի ռուբլին էլ ի՞նչ է, որ լայեղություն եք անում, բերան եք բերում... մի քանի ռուբլի պիտի լինի, որ մարդ սրտով կպչի գործին:

— Ահա՛, այս էլ քեզ երեք ռուբլի, — ասաց Բարսեղը, տալով նրան մի երեքանոց, — միայն թե դու սրտով կպչեիր գործին:

— Էլ խոսել հարկավոր չէ պ. Բարսեղ, ես գիտեմ իմ բանը:

— Ուրեմն՝ դարձյալ ցտեսություն... 
Բայց լսիր, Սարգիս, ձեր խոսակցության ժամանակ, իհարկե, ես այնտեղ չեմ լինիլ, իսկ թե գործն ինչ ելք կստանա — այդ աղա Գրիգոր Մոսեիչն ինձ այսօր թե հայտնեց՝ լավ, իսկ եթե ոչ՝ այս գիշեր ես կգամ այստեղ քեզանից իմանալու, և դու անպատճառ տանը կլինես:

— Անպատճառ տանը կլինեմ, անպատճառ...
— Դե՛հ, ցտեսություն:

Եվ Բարսեղը շտապով դուրս գնաց յուր փաստաբանի խրճիթից: 
Նրա դուրս գնալուց հետո, «շատ լավ մարդը» ինքնաբավական կերպով սկսեց շփել միմյանց կոշտ, կեղտոտ ձեռքերը և փնթփնթալ ինքն իրեն.
«Հազա՜ր ռուբլի... հազա՛ր... 
Չէ՛, այս գործը պետք է անպատճառ գլուխ բերել... 
Ամեն կերպ պիտի աշխատել... 
Չորս ռուբլին խո գրպանումս է... դեռ գնամ մի լավ կոնծեմ»...
Թ
Ժամը մեկուկեսն էր, երբ Բարսեղը վերադարձավ աղա Գրիգոր Մոսեիչի մոտ: 
Նա սաստիկ ուրախ էր, բայց ամեն կերպ աշխատում էր ծածկել այդ ուրախությունը յուր «բարերարից», որպեսզի դուրս եկած չլինի յուր սովորական լուրջ-խոնարհ դրությունից, ինչպես նա միշտ ցույց էր տալիս իրեն վերջինիս մոտ, և դրանով ոչինչ կասկած չզարթնեցնե նրա մեջ:

Ժամը երեքին նրանք ճաշ կերան: 
Աղա Գրիգոր Մոսեիչը միշտ ճաշում էր յուր «որդեգրի» հետ միասին մի սեղանի վերա: 
Ճաշելուց հետո «որդեգիրը» թույլտվություն խնդրեց «բարերարից» դուրս գնալ փոքր-ինչ զբոսնելու, որ և անհապաղ ստացավ: 
Ուրիշ անգամ, քանի որ դեռ չէր ծերացել, աղա Գրիգոր Մոսեիչը, ճաշից հետո յուր սեփական կառքով ինքն էլ էր գնում զբոսանքի, բայց այժմ, երբ նա արդեն մոտ էր վաթսուն տարուն, այլևս չէր գնում զբոսանքի, մինչև անգամ տնից քիչ էր դուրս գալիս և այն էլ գնում էր մագազին: 
Նա չէր հաճախում և ուրիշ ոչ մի զվարճության տեղ...
Դուրս գալով տնից, Բարսեղը չգիտեր ուր գնար և ինչպես սպաներ ժամանակը, մինչև որ լսեր, թե ինչպես պիտի վերջանա յուր այդ օրվա բռնած գործը, որի վերա միայն կենտրոնացրել էր յուր բոլոր ուշքն ու միտքը: 
Նա նստեց մի կառք և քշել տվեց դեպի Մուշտայիդ: 
Այնտեղ պատահեց Բախշոյին, հրավիրեց նրան գարեջրի և երկար ժամանակ նրա հետ կառքով զբոսնելուց հետո վերջապես սաստիկ անհամբերությամբ վերադարձավ տուն: 
Դուռը բացող շվեյցարին հարցրեց, թե արդյոք յուր դուրս գնալուց հետո ոչ ոք խո չի՞ մտել աղայի մոտ: 
Շվեյցարը պատասխանեց, որ մի մարդ է մտել և տակավին չէ դուրս եկել:

— Ինչպիսի մարդ էր, — անհամբերությամբ հարցրեց Բարսեղը, որի սիրտն սկսել էր սաստիկ թրթռալ:

— Չգիտեմ, մի ինչ-որ սև մարդ էր, կեղտոտ, աղքատ շորերով, — պատասխանեց շվեյցարը:

Բարսեղին այլևս ոչինչ հարկավոր չէր հարցնել: 
Նա շտապով բարձրացավ վեր և ներս մտավ յուր գեղեցիկ սենյակը,
«Նա է — Սարգիսը... և այժմ խոսում են այնտեղ, — խոսում էր նա ինքն մի անկյունից մյուս անկյունը քայլելով: 
— Օ՛, եթե այս գործը հաջողվեց, այն ժամանակ, հը՞, այն ժամանակ»...
Նա ժպտաց և նստեց աթոռի վերա՝ սեղանի մոտ: 
Մի քանի րոպե մտախոհ նա մնաց անշարժ նստած տեղում և աչքերը հառած մի կետի վերա, հետո վեր կացավ և դարձյալ սկսեց քայլել: 
Անհամբերությունից նա չգիտեր ինչ աներ: 
Շուտ-շուտ մոտենում էր կիսաբաց դռանը և նախասենյակը ու ականջ էր դնում, թե Սարգիսը խո չէ՞ դուրս գալիս աղա Գրիգոր Մոսեիչի մոտից: 
Նախասենյակից երկար ժամանակ ոչինչ չէր լսվում, մինչև որ, վերջապես, լսվեցան ինչ-որ կոպիտ քայլերի ձայներ, որոնց Բարսեղը վերագրեց «շատ լավ մարդու» ոտներին: 
Ուրեմն նա արդեն վերջացրել էր յուր փաստաբանությունը և տուն էր գնում: 
Բարսեղը կիսաբաց դռնից գլուխը կամաց դուրս տարավ և շնորհիվ նոր վառած լամպարի — որովհետև մութն արդեն ընկել էր — տեսավ, որ իրավ այն Սարգիսն էր, որ սանդուղքներով իջնում էր: 
Նա գլուխը դարձյալ ներս քաշեց:




 --------------------------------------- 


«Այժմ պետք է մտնել աղա Գրիգոր Մոսեիչի մոտ, — ասաց նա ինքն իրեն: 
— Բայց ոչ, փոքր-ինչ սպասեմ, հետո»…
Մի կերպ մի քանի րոպե էլ սպասելով, վերջապես նա դուրս եկավ և գնաց դեպի Գրիգոր Մոսեիչի սենյակները:

Մտնելով առանձնասենյակը, տեսավ վերջինիս նստած բազկաթոռի վերա: 
Խորին և վատ մտածմունքները, ըստ երևույթին, պաշարել էին նրան, նրա դեմքը գունատ էր և սաստիկ խոժոռված էր, որից և երևում էր, որ փոքր-ինչ առաջ նա վերին աստիճանի կատաղել էր: 
Նա չլսեց Բարսեղի մտնելը, բայց երբ վերջինս նրան բարի երեկո մաղթեց, նա հանկարծ գլուխը բարձրացրեց և նայեց նրա դեմքին: 
Նա ոչ մի խոսք չարտասանեց:

— Ի՞նչ է պատահել ձեզ, աղա Գրիգոր Մոսեիչ, — իրեն զարմացած ձևացնելով, հարցրեց Բարսեղը, որի սիրտը նրան այդ դրության մեջ տեսնելուն պես՝ ուրիշ կերպ էր սկսել տրոփել:

— Ոչինչ, — մեքենայաբար պատասխանեց աղա Գրիգոր Մոսեիչը և, վեր կենալով տեղից, մտազբաղ սկսեց ետ ու առաջ քայլել սենյակում: 
Լամպարի լույսն ուղղակի ընկնում էր նրա դեմքի վերա, և նրա լույսից նրա աչքերը մի տեսակ պլպլում էին:

Բարսեղի դրությունը հետզհետե վատանում էր: 
Նա զգում էր, որ անհամբերությունն ուզում է իրեն մատնել:

— Դուք հիվա՞նդ եք, աղա Գրիգոր Մոսեիչ, — վերջապես հարցրեց նա դարձյալ:

— Ո՜չ... ինձ հանգիստ թող, — նույնությամբ պատասխանեց աղա Գրիգոր Մոսեիչը, առանց նայելու նրան և շարունակելով ետ ու առաջ քայլել:

Այդ առաջին անգամն էր, որ նա մի այդպիսի չոր պատասխան էր տալիս յուր «որդեգրին»:

Բարսեղը դուրս եկավ նրա սենյակից և ինքն էլ չիմացավ, թե ինչպես տասը րոպեից հետո հասավ յուր փաստաբանի խրճիթը և ծեծեց դուռը, որն իսկույն ինքն իրեն ճռճռալով բացվեցավ: 
Նա շտապով մտավ ներս: 
Այնտեղ սաստիկ մութն էր, որովհետև ճրագ չկար վառած:

— Աարգի՜ս, — կանչեց նա:

Ձայն չկար:

— Սարգի՜ս, — կրկնեց նա:

Դարձյալ լռություն:

«Ո՞ւր է կորել անպիտանը, — ասաց նա ինքն իրեն: 
— Երևի դեռ չէ եկել... 
Բայց ինչի դուռը բաց է... գնամ... ո՞ւր... 
Ո՜չ, պետք է սպասեմ»...
Խարխափելով մթության մեջ, նա գտավ աթոռը և նստեց: 
Ի՞նչ էր պատահում իրեն, — նա ինքն էլ չգիտեր, միայն նրա ուղեղը զբաղված էր մի անորոշ, մութ մտքով, և սիրտը զարկում էր մի անհամբեր ցանկությամբ, թե արդյոք ի՞նչ վախճան ունեցավ Սարգսի խոսակցությունը աղա Գրիգոր Մոսեիչի հետ: 
Ժամանակն անտանելի կերպով դանդաղ էր անցնում: 
Դրսից ամեն շշուկ լսելուն պես՝ նա շունչն իրեն քաշում և ականջ էր դնում, թե Սարգիսը խո չէ՞ գալիս: 
Սարգիս չկար:

Խրճիթի կատարյալ մթության մեջ պատերից մինի վերա հանկարծ նա մի ինչ-որ փոքրիկ, աղոտ լույս նշմարեց: 
Սկզբում նա չիմացավ, թե այդ լույսը որտեղից է, բայց հետո, լավ նայելով տեսավ, որ նա երևում է պատի մեջ գտնված ծակից, ուրեմն հարևան տանը ճրագ էր վառած: 
Նրա հետաքրքրությունը շարժվեցավ և որովհետև Սարգսին երկար սպասելուց արդեն թե՛ ձանձրացել և թե համբերությունից դուրս էր եկել, նա ավելորդ չհամարեց իմանալ, թե ովքեր են հարևան տան բնակիչները, եթե միայն կային այնտեղ բնակիչներ, որովհետև այնտեղից ոչ մի ձայն չէր լսվում: 
Նա վեր կացավ, վերցրեց աթոռը, կամաց-կամաց տարավ, դրեց պատի տակ, որի ծակից երևում էր լույսը և կանգնեց վերան, որովհետև ծակը բարձր էր և առաստաղից փոքր-ինչ ցած: 
Նա ձախ աչքը մոտեցրեց ծակին և ներս նայելով տեսավ հետևյալը :

Ճրագը, որն, ըստ երևույթին, դրված էր գետնին և որին Բարսեղը չէր տեսնում, աղոտ կերպով լուսավորում էր մի խրճիթ, որ ոչնչով չէր զանազանվում Սարգսի խրճիթից: 
Խոնավ գետնին տարածված մի կոպիտ կապերտի վերա — անկողին, որի մեջ պառկած էր մի կին: 
Չնայելով որ նրա դեմքը Բարսեղի կողմն էր, բայց վերջինս չէր կարողանում որոշել նրա գծերը, թե արդյոք ինչպիսի կին էր նա՝ ջահել, թե ծեր, որովհետև բարձը խանգարում էր հետևում և, ըստ երևույթին, հեռու դրված ճրագի լույսն ընկնելու նրա դեմքին: 
Պառկած կինը հիվանդ էր երևում, որովհետև խրճիթի լռության մեջ լսվում էր նրա ծանր շնչառությունը: 
Նրա կողքին ձեռքերը կրծքի վերա խաչած, աղքատ շորերով և գլխին մի սպիտակ թաշկինակ կապած նստած էր մոտ տասնևհինգ տարեկան մի աղջիկ: 
Ճրագի աղոտ լույսն ուղղակի ընկնում էր նրա դեմքին: 
Այդ դեմքը գեղեցիկ էր, հեզ և քնքուշ, բայց դժգույն և մաշված, որպես թշվառության անմեղ զոհի դեմքը: 
Սիրուն, տխրամած աչքերը, որոնք մի ինչ-որ բութ, անզգա հայացքով նայում էին հիվանդի դեմքին, լցված էին արտասուքի կաթիլներով, որոնք ճրագի լույսից պսպղում էին, որպես հեռավոր փոքրիկ աստղիկներ մութ երկնքի վերա: 
Նա նստած էր, կարծես, արձանացած և արտասվալից աչքերը բնավ չէր հեռացնում հիվանդի դեմքից:

— Ջուր... ջուր, — հանկարծ լսվեց հիվանդի թույլ ձայնը, և նա գլուխը մեծ դժվարությամբ բարձրացրեց:

Աղջիկն իսկույն վերցրեց առջևը դրված ջրով լի բաժակը և մոտեցրեց նրա շրթունքներին:

Մի րոպե ճրագի լույսն ընկավ հիվանդի դեմքին, և Բարսեղը տեսավ, որ նա միջահասակ մի կին է, որի այտոսկրները հիվանդությունից սուր-սուր դուրս էին ցցվել, իսկ խոր ընկած մեծ-մեծ բացած աչքերը փայլում էին մի ինչ-որ արտասովոր ֆոսֆորային փայլով: 
Նրա ողջ դեմքը վառվում էր, որից և երևում էր, որ նա հիվանդ էր ջերմով:

Ամբողջ բաժակը սաստիկ ագահությամբ խմելուց հետո նա նորից թուլացած ընկավ բարձի վերա, և խրճիթի լռության մեջ լսվեց նրա ծանր շնչառությունը: 
Աղջիկը դատարկ բաժակը վայր դրեց և նորից յուր առաջվա դրությունն ստացավ:

Արդյոք Բարսեղի սրտի մեջ արդեն մեռա՞ծ էին բոլոր քնքուշ, գեղեցիկ զգացմունքները, թե նրա միտքը դարձյալ զբաղված էր յուր գործով, որ այդ տեսարանը նրա վերա նույն ազդեցությունն ունեցավ, ինչ ազդեցություն որ ունենում է թատրոնական բեմի վրա ներկայացվող մի կենդանի պատկեր հանդիսատեսի վերա — այդ հայտնի չէ, միայն նա այլևս ոչինչ չուզեց տեսնել և իջավ աթոռից: 
Նույն րոպեին խրճիթի ճռճռան դուռը բացվեցավ, և մեկը քթի տակ մի ինչ-որ երգ եղանակելով, մտավ ներս:

— Սարգի՛ս, — կանչեց իսկույն Բարսեղը, որին խրճիթի մթության մեջ այդ մռմռոցը առաջին նվագ բավական վախեցրեց:

— Ա՛, արդեն եկե՞լ եք, — հարցրեց մտնողը, որ ինքը Սարգիսն էր:

— Այո, եկել եմ... 
Բայց ի՞նչ եղար այսքան ժամանակ... նո՞ր ես գալիս:

— Ո՜րտեղից:

— Աղա Գրիգոր Մոսեիչի մոտից:

— Է՛, հա՛, նրա մոտից վաղուց եմ եկել, օղետնից նոր եմ գալիս...
Ձեր կենացը երկու բաժակ եմ անուշ արել, հավատացեք, իսկ սիրելի շիշս լցնել եմ տվել, տեսնո՞ւմ եք:

Նա վերև բարձրացրեց ձեռքին բռնած շիշը, ցույց տալու համար այն Բարսեղին, բայց Բարսեղն, իհարկե, ոչինչ չտեսավ, որովհետև խրճիթում այն աստիճան մութն էր, որ մինչև անգամ միմյանց չէին տեսնում:

— Բայց ի՞նչ լուր ես բերել, Սարգի՛ս, — անհամբերությամբ հարցրեց Բարսեղը:

— Իսկույն կասեմ, բարեկամ, իսկույն, դեռ մի սիրելի շիշս տեղը դնեմ, — ասաց Սարգիսը և քայլերի ձայնից երևում էր, որ մոտենում է թարեքին:

— Հե՛յ, այժմ ուրախ ես, հա՞, որ փորդ տռզել ես... շնորհակալ եղիր ահա այս պարոնից, որովհետև եթե սա այսօր ինձ չորս ռուբլի չբախշեր, դու դարձյալ այդտեղ դատարկ փորով սատկելիս կլինեիր:

Նա խոսում էր շշի հետ:

— Բայց, ի սեր աստծո, Սարգիս, ճրագ վառիր, սիրտս պատռվեց, — կանչեց Բարսեղը:

— Ճրագ չունիմ, սիրելիս, աղքատ մարդուն ճրագ ո՞վ կտա...
— Տունդ չքանդվի, բայց այս մթնումը ի՞նչպես ես ապրում:

— Վահ, այստեղ խո միշտ այսպես մութ չի լինում: 
Ցերեկը լույս է լինում, իսկ գիշերը — մութ:

— Ես էլ, իհարկե, գիշերն եմ ասում:

— Է՛հ, ինչ եմ անում գիշերը ճրագ, կին չունիմ, որդիք չունիմ. գործ էլ չունիմ գիշերը կատարելու, մի օղի ունիմ ածելու և խմելու, իսկ այդ մթնումն էլ հեշտ է անել, ահա այսպես:

Լսվեց շշի և բաժակի միմյանց դիպչելու ձայնը:

— Բայց չե՞ս վախենում, որ օղին թափվի, — հարցրեց Բարսեղը:

— Ոչ, օղին ածելիս ես երբեք չեմ թափիլ. իսկ ուզո՞ւմ եք իմանալ, թե ի՞նչպես եմ անում, որ չթափվի: 
Ահա՛ այսպես, մեծ մատս փոքր-ինչ ներս եմ կոխում բաժակի մեջ և սկսում եմ ածել օղին, երբ մատս դիպչում է օղիին, իմանում եմ, որ բաժակը լցվել է և իսկույն շիշը հեռացնում եմ բաժակից, դնում եմ տեղը և այնուհետև մոտեցնում եմ բերանիս, կոնծում եմ... 
Ձեր կենացը... 
Օխա՛յ, սրտիս նստեց... 
Տեսնո՞ւմ եք, ես միշտ այսպես եմ անում:

Բարսեղն, իհարկե, ոչինչ չէր տեսնում, բայց նրա խոսքերից իմանում էր, որ նա օղին ածեց, շիշը տեղը դրեց և խմեց, իսկ վերջը լսվեց, թե ինչպես բաժակը թրխկացնելով նա տեղը դրեց:

— Համբերությունս հատավ, Սարգիս...
— Որ ճրագ չկա՞ վառած:

— Ո՜չ թե ինչ լուր ես բերում ինձ համար:

— Հա , լուր բերելով, գեղեցիկ և հիանալի լուր եմ բերում ձեզ համար...
— Իրա՞վ, — ուրախությամբ կանչեց Բարսեղը:

— Այո: 
Իսկ թե ինչ լուր, ես ձեզ իսկույն կպատմեմ գլխից: 
Այստեղից նախ գնացի օղի կոնծեցի, ճաշ կերա, որովհետև շան պես քաղցած էի, հետո դես-դեն թրև եկա, մինչև որ լրացավ ժամի հինգը, այնուհետև ուղղակի դիմեցի դեպի աղա Գրիգոր Մոսեիչի տունը: 
Շվեյցարը տեսնելով իմ աղքատ շորերս, չէր ուզում ներս թողնել, բայց ես ասացի, որ շատ ու շատ հարկավոր գործ ունիմ աղայի հետ և անպատճառ պիտի տեսնեմ նրան: 
Նա իմ անունս հարցրեց, գնաց վերև և մի րոպեից հետո վերադառնալով, ասաց, որ կարող եմ մտնել: 
Մտա:

— Ի՞նչ ես այդպես երկարացնում, — անհամբերությամբ կանչեց Բարսեղը: 
— Ասա՜ այն, ինչ որ պետք է:

— Չէ՜, փոքր-ինչ համբերություն պետք է ունենաք, այդպես լավ չէ: 
Մի բան մանրամասնաբար իմանալ ավելի լավ է, քան կարճ կերպով, բացի այդ, մի բան հանկարծ իմանալը վատ է: 
Լսեցեք, շարունակում եմ: 
Եվ այդպես, մտա: 
Աղա Գրիգոր Մոսեիչն ընդունեց ինձ ուրախ կերպով և հարցրեց որտեղ եմ, չեմ երևում: 
Ես պատասխանեցի — գլխարկիս տակն եմ և իմ միղը չէ, որ ինքն ինձ չի տեսնում: 
Նա ծիծաղեց և ասաց, որ նստեմ աթոռի վերա: 
Նստեցի: 
Այնուհետև նա հարցրեց, թե ինչի համար եմ եկել, և սկսեցի պատմել…	Պատմեցի այն նախագծով, որ դուք ինձ սովորեցրիք, հետևելով նրա բոլոր կետերին, բացի մեկից, որին փոխեցի այնպես, ինչպես ես ավելի հարմար դատեցի, այն է փոխանակ ասելու իմ կողմից, որ նրա կինն ու որդիքը շատ կարելի է թունավորեն նրան, որպեսզի նա ժամանակ չունենա յուր կարողությունը ձեզ վերա հաստատելու, այլ իրենց մնա, ես ուղղակի ասացի. — նրանք մտադիր են ձեզ թունավորել, աղա Գրիգոր Մոսեիչ...
— Ինչ ես ասում, — կանչեց Բարսեղը, — չէ որ նա քեզանից ապացույց կպահանջեր... 
Չասա՞ց, թե ո՞վ է քեզ այդ ասել կամ թե ո՞րտեղից գիտես դու այդ...
— Ես պատասխանեցի, որ ես ամեն բան գիտեմ և ոչ մի գաղտնիք չի լինիլ, որ ինձ հայտնի չլինի:

— Հետո նա քեզ հավատա՞ց...
— Ես այնպես չսկսեցի և այնպես չվերջացրի, որ նա ինձ չհավատար:

— Բայց վերջը, վերջն ի՛նչ...
— Վերջը նա սաստիկ կատաղեց և ասաց, «Լավ, տեսնենք, թե ինչպե՞ս են թունավորում նրանք ինձ և տեսնենք, թե իմ բոլոր կարողությունը ո՞ւմ կմնա, — նրանց, թե նրան, որին ես եմ կամենում»...
— Ուղի՜ղ, ուղի՜ղ ես ասում, Սարգիս, — սաստիկ ուրախությամբ իսկույն կանչեց Բարսեղը:

— Բաս սո՞ւտ եմ ասում...
— Հետո՞, հետո ի՞նչ, Սարգիս...
— Հետո նախազգուշացնելուս համար ինձ մի ռուբլի բախշեց և ասաց, որ դուրս գնամ, ես էլ դուրս եկա: 
Եկա տուն և լավ համ արեցի մինչև ձեր գալը սիրելի շիշս ձեռաց տանել օղետուն, լցնել տալ և բերել, իսկ դուռը բաց թողեցի, որպեսզի, ով գիտե, եթե ուշանայի, դուք ուղղակի ներս մտնեիք և ներսը սպասեիք ինձ, ինչպես և արել եք:

Բարսեղն այլև ոչինչ չէր լսում, նա ինքն էլ չէր իմացել, թե ինչպես մոտեցել էր դռանը:

— Բարի գիշեր, բարի գիշեր, Սարգիս, շնորհակալ եմ, — կանչեց և դուրս գնաց:

— Վա՜հ, արդեն գնում եք, — գոռաց նրա հետևից Սարգիսը: 
— Հազար ռուբլիս չմոռանաք, թե չէ...
Անցավ մի շաբաթ:

Այդ բոլոր Ժամանակամիջոցում աղա Գրիգոր Մոսեիչի տրամադրությունը շատ վատ էր: 
Նա մագազին չէր գնում և ողջ օրը կամ մնում էր փակված յուր սենյակում, կամ զբոսնում էր յուր տան առաջ գտնված փոքրիկ պարտիզում: 
Ամեն երեկո նա ընդունում էր միայն հաշվապահին, որ հանձնում էր նրան նույն օրվա մագազինում եղած ծախքի հաշիվները, իսկ Բարսեղին ընդունում էր թե առավոտները, նրա մագազին գնալուց առաջ, միասին թեյ խմելու համար, թե ճաշին՝ միասին ճաշելու, որի համար և նա մագազինից վերադառնում էր տուն, և թե երեկոյան, մագազինը փակելուց հետո և նրա հետ դարձյալ միասին թեյ էր խմում և ընթրում: 
Սակայն չնայելով այդ բոլորին, նա շատ քիչ էր խոսում «որդեգրի» հետ և այն էլ բոլորովին ավելորդ բաների մասին: 
Բարսեղը ինչ մտածելը չէր իմանում յուր «բարերարին» այդ դրության մեջ տեսնելով: 
Նա պարզ տեսնում էր, որ աղա Գրիգոր Մոսեիչը մի ինչ-որ բանի մասին սաստիկ մտատանջվում է, և նրա ներսը կատարվում է մի բան: 
Նա, իհարկե, գիտեր դրա պատճառը, բայց որ աղա Գրիգոր Մոսեիչը յուր բերանով չէր ուզում այդ հայտնել նրան, լռություն պահպանելով Սարգսի՝ իրեն այցելության մասին անգամ — այդ նրան յուր կողմից մտատանջություն էր պատճառում:

«Ի՞նչ է մտածում արդյոք աղա Գրիգոր Մոսեիչը, — ասում էր նա այդ ժամանակ ինքն իրեն: 
— Խո հավատացե՞լ է Սարգսի խոսքերին, որ կինն ու որդիքը իբրև թե ուզում են նրան թունավորել, և այդ ժամանակ խո ասե՞լ է «լա՛վ, տեսնենք, թե իմ կարողությունն ո՞ւմն է մնում — նրանց, թե նրան, որին ես եմ կամենում...»: 
Էլ ինչի նա հապաղում է... 
Բայց, գուցե աղա Գրիգոր Մոսեիչը չէ հավատացել Սարգսին և բոլորովին էլ չէ արտասանել այդ խոսքերը, այլ Սարգիսն այդ միայն հնարել է իրենից ինձ խաբելու համար, որպեսզի ես չխլեմ նրանից իմ տված չորս ռուբլին կամ ինձանից նոր ռուբլիներ կորզե... 
Ա՛, ես նրան ցույց կտամ... անպատճառ այդպես է... խո ճանաչում եմ, թե ինչպիսի անպիտանն է նա... նա ինձ խաբել է...
Մի անգամ, երեկոյան մագազինից տուն վերադառնալիս, ճանապարհին նա հանկարծ պատահեց «շատ լավ մարդուն» և ասաց այդ մասին, բայց Սարգիսն երդումներով հավատացրեց, որ ինքը բոլորովին չէ խաբել նրան: 
Բարսեղն այնուամենայնիվ չհավատաց և անարգելով նրան, հեռացավ նրանից:

Ամեն երեկո նա ժամանակ էր գտնում գոնե մի քանի րոպեով տեսնվելու Դարիա Կիրիլովնայի հետ և հայտնելու նրան աղա Գրիգոր Մոսեիչի դրությունը, ընդնմին ասելով, որ անհուսալի է նրանից մի բան սպասել: 
Բայց Դարիա Կիրիլովնան այնպիսի հաստատակամ կիներից էր, որոնք մի բան իրագործված տեսնել չեն շտապում և ամեն բանի, ամեն երևույթի վերա նայում են իրենց հատուկ խելքով: 
Նա աղա Գրիգոր Մոսեիչի դրությանը ուրիշ բացատրություն էր տալիս, ասելով, որ նա իբր թե անվճռական մարդ է և տակավին մտածում է, թե ի՞նչպես վարվի յուր կարողության հետ, որի հետ միայն կապված են նրա սիրտն ու հոգին: 
Դարիա Կիրիլովնան ավելացնում էր, որ աղա Գրիգոր Մոսեիչն ի սրտե է ատում կնոջն ու որդոցը և թե՛ հավատում է, և թե սպասում, որ նրանք կարող են նրան թունավորել կարողությունն իրենց կողմը քաշելու համար, բայց միևնույն ժամանակ նա չէր ցանկանում յուր կարողությունից հանկարծ զրկվել, նրան ուրիշի վերա հաստատելով, չնայելով, որ այդ ուրիշն յուր «որդեգիրն» է: 
Դարիա Կիրիլովնան այդ բացատրությունից հետո ասում էր Բարսեղին, որ նա սպասե մինչև որ աղա Գրիգոր Մոսեիչը դուրս կգա յուր անվճռականությունից և մի բան կվճռե, իսկ այդ բանն անպատճառ այն կլինի, որ նա յուր բոլոր կարողությունը նրա վերա կհաստատի:

Բարսեղն այդ խոսքերից սկսում էր հուսալ և սպասել:

Մի անգամ առավոտյան, նախքան մագազին գնալը, Բարսեղն յուր սովորության համեմատ մտավ աղա Գրիգոր Մոսեիչի մոտ միասին թեյ խմելու: 
Աղա Գրիգոր Մոսեիչը խալաթով նստած էր մեծ բազկաթոռի վերա: 
Չափազանց մտատանջությունից նա բավական նիհարացել էր. իսկ այդ առավոտ ավելի գունատ էր:

— Ի՞նչի դուք այդպես գունատ եք այսօր, աղա Գրիգոր Մոսեիչ, — բարևելուց հետո անմիջապես հարցրեց Բարսեղը:

— Ես գունա՞տ եմ... շատ կարելի է, — մի ինչ-որ խուլ ձայնով ասաց աղա Գրիգոր Մոսեիչը և լռեց:

— Բայց ի՞նչ է պատահել ձեզ, աղա Գրիգոր Մոսեիչ... 
Ձեր առողջությունն, ինչպես երևում է, այսօր ավելի վատ է... 
Ինչի չեք հրամայում, որ շուտով բժիշկ բերեն: 
Կամենո՞ւմ եք, ես ինքս կգնամ...
Աղա Գրիգոր Մոսեիչը մի րոպե, կարծես, մի ինչ. որ մտածելով, նայեց ուղղակի նրա աչքերի մեջ և ցույց տալով դիմացի բազկաթոռը, ասաց նույն խուլ ձայնով.
— Նստիր, Բարսեղ, քեզ հետ խոսելիք ունիմ: 
Բարսեղը նստեց և սպասում էր: 
Նա չէր համարձակվում մինչև անգամ շարժվել նստած տեղում, նրա սիրտն անհամբերությամբ բաբախում էր:

Աղա Գրիգոր Մոսեիչը շարունակում էր լուռ նայել նրա աչքերին, հետո յուր հայացքը նա հածեց յուր շուրջը և վերջապես սկսեց այս անգամ դողդոջուն ձայնով, որ, ինչպես երևում էր, նրա մեջ այդ րոպեին տիրող սաստիկ կատաղությունից էր առաջանում:

— Այս գիշեր ես բոլորովին աչքս չեմ խփել... կասկածն այնքան սոսկալի է, որ քունը գեթ մի րոպե մոտ չէ թողնում աչքերիս... 
Այո՜, դու չգիտես, Բարսեղ, թե այստեղ, իմ շուրջը, իմ սեփական տան մեջ իմ դեմ ի՜նչ սոսկալի բան է պատրաստվում, ի՜նչ սոսկալի բան...
— Ի՞նչ բան, աղա Գրիգոր Մոսեիչ, ի՞նչ եք ասում, — իրեն զարմացած և վախեցած ձևացնելով կանչեց Բարսեղը, որ իհարկե, իսկույն իմացավ, թե ինչ պիտի լսեր:

— Ինձ ուզում են թունավորել, — ասաց աղա Գրիգոր Մոսեիչը աչքերը ոլորելով, և նրա ձայնն այն աստիճան խլացավ ու դողաց, որ կարծես հորից էր դուրս գալիս:

Այդ խոսքերի վերա Բարսեղը վարվեց այնպես, ի՛նչպես կարող է վարվել միայն մի հմուտ դերասան: 
Նա վեր ցատկեց բազկաթոռից և միայն կանչեց.
— Ինչ եք ասում...
— Ա՛, այդ քեզ սարսափեցնո՞ւմ է, անփորձ տղա, — ասաց աղա Գրիգոր Մոսեիչը ձայնը բարձրացնելով և ձեռքերով ամուր սեղմելով բազկաթոռի թիկունքները: 
— Այդ քեզ սարսափեցնո՞ւմ է... 
Ապա ե՞ս, ես ինչպե՞ս պիտի սարսափելիս լինեմ դրանից, այդ դժոխային մտադրությունից... 
Այս ամբողջ մի շաբաթ ես մի րոպե անգամ հանգիստ չեմ ունեցել... 
Առանց ամենամեծ երկյուղի մի պատառ հաց չեմ դրել բերանս, մի ումպ ջուր կամ ուրիշ խմիչք չեմ մոտեցրել շրթունքներիս — ամեն բան ինձ թվացել է, թե թունավորված է...
— Բայց... աղա՛ Գրիգոր Մոսեիչ, ես իմ ականջներին չեմ հավաաում... 
Ի՞նչ եք ասում...
— Երբ որ ինձ մի օր թույնից հանկարծ մեռած կտեսնես, այն ժամանակ խո կհավատա՞ս...
— Բայց ո՞վ ունի այդ սոսկալի, ստոր մտադրությունը...
— Ո՞վ, — նրանք, որոնց ես վաղուց պիտի վռնդած լինեի, բայց որոնք մինչև օրս էլ բնակվում են իմ տանը...
— Ո՞վ...
— Իմ կինն ու զավակները...
— Այդ անկարելի՜ է, աղա Գրիգոր Մոսեիչ, այդ անկարելի է... ձեր կինն ու զավակները մի՞թե կհամարձակվին, մի՞թե կարող են այդպիսի դժոխային գործ բռնել... և ո՞ւմ դեմ, ձեր առանց որի նրանք չեն կարող ապրել...
— Միամի՜տ տղա, նրանք ինձ հենց նրա համար են ուզում թունավորել, որ առանց ինձ ավելի լավ, ավելի ազատ կարողանան ապրել...
— Ես ձեզ չեմ հասկանում...
— Որովհետև, — շարունակեց աղա Գրիգոր Մոսեիչը, — ինձ թունավորելուց հետո իմ բոլոր կարողությունը նրանց կմնա:

— Մի՞թե առանց այն էլ ձեր կարողությունը նրանց չպիտի մնա...
— Ի՞նչ, — շտապով կանչեց աղա Գրիգոր Մոսեիչը, դեմքն ավելի խոժոռելով, — դու կարծում ես, թե իմ մեռնելուց հետո նրա՞նք պիտի լինին իմ ժառանգները, նրա՞նք, որոնց ես հենց սկզբից ատել եմ, որպես դժոխքը... դու կարծում ես, թե իմ մեռնելուց առաջ նրա՞նց կկտակեմ իմ կարողությունը... 
Հիմա՜ր տղա, հիմար, ես ավելի շուտ կրակը կտամ իմ բոլոր կարողությունը, քան այդ նրանց կկտակեմ կամ կցանկանամ, որ նրանք լինին իմ ժառանգները...
— Ապա, բացի նրանցից ուրիշ ո՞վ կարող է լինել ձեր ժառանգը, աղա Գրիգոր Մոսեիչ, — ասաց Բարսեղը միամիտ տղայի նման:

— Ո՞վ... ով ավելի արժանի է և որին ես եմ կամենում, — պատասխանեց աղա Գրիգոր Մոսեիչը և, վեր կենալով տեղից, սկսեց քայլել սենյակում:

Բարսեղի սիրտն ուրախությունից այնպես թրթռաց, որ նա մինչև անգամ գույնը նետեց:

— Բայց, — ասաց նա գրեթե շշնջալով, — կարո՞ղ եմ արդյոք իմանալ, թե ո՞վ է այդ արժանավորը...
— Դու, — պատասխանեց աղա Գրիգոր Մոսեիչը, հանկարծ կանգնելով նրա առաջ և ուղղակի նայելով նրա աչքերի մեջ:

— Ե՞ս...
— Այո՜, դու և միայն դու... 
Առանց այն էլ ես վաղուց մտադիր էի քեզ իմ ժառանգը շինելու, որովհետև քո մի եղունգը ինձ ավելի սիրելի է, քան իմ կինն ու զավակները միասին վերցրած... 
Բայց ես չէի շտապում. ես սպասում էի մահվանս մոտենալուն, իսկ այդ անիծվածները չեն թողնում, որ ես իմ մահով մեռնեմ... և ես ստիպված եմ շտապելու, որովհետև վախենում եմ, թե մի գուցե, առանց իմ կարողությունը քեզ վերա հաստատելու, նրանք ինձ շուտով թունավորեն և քո տեղ իրենք ժառանգեն իմ կարողությունը... ինձ թունավորե՜ն, օ՛ ...
Նա ատամները կրճտացրեց և նորից սկսեց քայլել սենյակում...
Բարսեղն ուրախությունից այլևս ոչինչ չէր զգում, անշարժ կանգնած մի տեղում՝ նա մեքենայաբար միայն շրջում էր աչքերը աղա Գրիգոր Մոսեիչի հետ:

— Բայց ես, իհարկե, երկար չեմ թողնիլ նրանց ապրելու իմ տանը, — խոսեց դարձյալ աղա Գրիգոր Մոսեիչը քայլերը հետզհետե արագացնելով: 
— Արյունարբու թշնամիներիս հետ ես չեմ կարող ապրել մի հարկի տակ... և հենց այսօր ես կվռնդեմ նրանց իմ տնից, անպատճառ կվռնդեմ, անպատճառ..
Նա լռեց և մոտ երկու րոպե առանց մի խոսք արտասանելու, արագ քայլերով չափում էր սենյակի գորգով պատած հատակը: 
Հանկարծ նա մոտեցավ գրասեղանին և վերցնելով փոքրիկ հնչակը, սաստկությամբ հնչեցրեց նրան:

Ներս մտավ ծառան:

— Գնա, իսկույն ասա, որ շուտով կառքը պատրաստեն, — Հրամայեց նրան աղա Գրիգոր Մոսեիչը:

Ծառան դուրս գնաց:

— Բարսեղ, օգնիր ինձ հագնվելու, ձեռքերս թուլացել են... 
Մենք այժմ իսկ պիտի գնանք նոտարի մոտ և ամեն բան վերջացնենք... 
Ես նրանց ցույց կտամ, թե ինչպես են մտադրվում թունավորելու: 
Թունավորե՞լ, ին՜չ հեշտ է արտասանվում այդ բառը... 
Բայց նրանք չեն մտածում, որ կա օրենք, արդարադատություն, որն այդպիսի հանցանքի համար կախաղան է բարձրացնում...
Այդ խոսքերի հետ նա հանեց խալաթը և Բարսեղի օգնությամբ հագավ շորերը:

Նա դարձյալ շատ խոսեց այդ մասին, մինչև որ վերջապես ծառան ներս մտավ և հայտնեց, որ կառքը պատրաստ է: 
Նրանք դուրս գնացին, նստեցին կառքը և քշել տվեցին դեպի քաղաքի հայտնի նոտարների գրասենյակներից մինը:

ԺԱ
Նույն օրն երեկոյան աղա Գրիգոր Մոսեիչի սենյակներից մինում նստած խոսում էին չորս հոգի. — աղա Գրիգոր Մոսեիչի կինը՝ տ. Գայանեն, աղջիկն՝ Իսկուհին, տղան՝ Գարեգինը և վերջինիս ընկերը՝ Սմբատը: 
Նրանք բոլորովին տեղեկություն չունեին նույն օրվա անցքի մասին և զբաղված էին ինչ-որ քաղցր խոսակցությամբ, երբ հանկարծ դուռը բացվեցավ, և շեմքում երևաց աղա Գրիգոր Մոսեիչը: 
Նրա մտնելուն պես սենյակում բոլոր գտնվողները կարծես մի զսպանակով լարված՝ իսկույն բարձրացան տեղերից: 
Ում ասես կսպասեին, բայց ոչ երբեք աղա Գրիգոր Մոսեիչին — և այդ պատճառով նրանք բոլորն էլ կարծես պապանձվեցան և դեռ մի րոպե մնացին արձանացած:

Աղա Գրիգոր Մոսեիչը մի քայլ միայն ոտը ներս դրեց և ասաց.
— Մի ժամից հետո ձեզանից և ոչ մինը չլինի ո՜չ սենյակում, և ո՜չ այս տանը, հակառակ դեպքում — ես գիտեմ...
Այդպիսի դիրք և այդպիսի եղանակ, որոնց նա գործ դրեց այդ խոսքերն արտասանելիս, վայել է միայն «ոտից գլուխ արքային»: 
Այնուհետև նա սուր-սուր նայեց ուղղակի կնոջ աչքերի մեջ և ավելացրեց.
— Դուք ուզում էիք ինձ թունավորել, որպեսզի տիրանայիք իմ բոլոր կարողությանը, բայց ափսո՛ս, որ այդ ձեզ չհաջողվեցավ, և իմ բոլոր կարողությունը փոխանակ ձեզ մնալու, ես արդեն նոտարով հաստատեցի նրա վերա, որից դուք ուզում էիք խլել... ես ձեզ բոլորիդ վռնդում եմ այստեղից, որովհետև այս տունը, ինչպես և իմ բոլոր կարողությունն արդեն պատկանում է ուրիշին, իսկ ձեզ այստեղից մի ասեղ անգամ չի ընկնիլ... 
Կրկնում եմ, մի ժամից հետո ձեզանից և ո՜չ մեկը չլինի այստեղ:

Նա շուռ եկավ և ինչպես մտավ, այնպես էլ դուրս գնաց:

Սենյակում գտնվողները կարծես կախարդված շարունակում էին նայել նրա հետևից: 
Նրանք կարծում էին, թե ինչ որ տեսան, լսեցին — բոլորն էլ երազ էր:

Ամենից առաջ ուշքի եկավ տ. Գայանեն:

— Թշվառ մարդ, — կանչեց նա նրա հետևից դառն ժպիտով և դարձավ մյուսներին. — Ի՞նչ եք այդպես կաշկանդված մնացել, ի՞նչ կա... 
Զարմացե՞լ եք, ապշել եք, չե՞ք հավատում ձեր աչքերին, ականջներին... 
Բայց այստեղ մի շատ չնչին, մի աննշան բան է կատարվել, որի վերա ուշադրություն անգամ չարժե դարձնել... 
Դուք միայն պիտի խղճաք, ցավիք այդ մարդու վերա, որովհետև նա այնքան ողորմելի և թշվառ է, որքան միամիտ և հիմար, որքան անպիտան և գարշելի...
— Բայց, մայրի՜կ, լսեցի՞ր ինչ ասաց նա, — կանչեց Իսկուհին, դուրս գալով յուր դրությունից:

— Այո՛, լսեցի, նա ասաց, որ յուր բոլոր կարողությունն արդեն հաստատել է ուրիշի վերա, որից այդ կարողությունը խլելու դիտավորությամբ մենք կամեցել ենք նրան թունավորել, հա՛, հա՛, հա՛ ... որքա ն ծիծաղելի է... 
Եվ ասացե՛ք, խնդրեմ, մի՞թե այդ մարդն արժանի չէ կարեկցության, ցավակցության... մի՞թե դրանից ավելի թշվառ, ավելի ողորմելի մարդ կա աշխարհիս երեսին... 
Մենք կամեցել ենք նրան թունավորել, հա՛, հա՛, հա՛...
— Բայց այդ բանը նա ինքն է հնարել, թե ուրիշներն են նրան մոլորեցրել, — ասաց յուր կողմից Գարեգինը:

— Ո՞վ գիտե, — պատասխանեց մայրը, — և՜ այս, և՜ այն: 
Այդպիսի մարդիկն իրենց գլուխն արդարացնելու համար միշտ այդպիսի ստոր միջոցների են դիմում... 
Թո՜ղ դիմեն, թո՜ղ հավատացնեն թեկուզ ամբողջ աշխարհին, որ բոլոր մեղքը մերն է, բայց մենք մեր խղճի առաջ արդար ենք, և ապագան ցույց կտա ճշմարիտը...
— Ո՞ւմ վերա է հաստատել յուր կարողությունը, — հարցրեց Սմբատը:

— Չգիտե՞ք ում վերա... ո՞վ կա ավելի սիրելի նրա համար աշխարհիս երեսին, քան յուր «որդեգիրը»:

— Ուրեմն այն տղայի վերա… — սաստիկ զարմացած կանչեց Սմբատը:

— Ասեք յուր որդեգրի վերա, ինչպե՞ս եք համարձակվում «որդեգրին» «այն տղան» անվանել: 
Դրանով դուք մի այնպիսի սոսկալի կերպով վիրավորում եք խեղճ, անկեղծ «բարերարին», որի նմանը դեռ չէ լսված... 
Այդպես անգթորեն արատավորել «բարերարի» անունը նույնքան ծանր հանցանք է, որքան անմեղ մարդ սպանելը... 
Օ՛, աշխա՛րհ, որքա՞ն փչացած ես դու, — վերջապես կանչեց նա, և նրա ձայնը, թեթև կերպով դողաց: 
Նա հեռացավ մի կողմ և դեմքը ծածկեց ձեռքերով:

Մի րոպե տիրեց այն ծանր լռություններից մինը, երբ մարդ զգում է յուր սրտի վերա մի ծանրություն:

Իսկուհին մոտեցավ մորը և կողքից գրկեց նրան:

— Մայրի՜կ, դու վհատվո՞ւմ ես, — ասաց նա դողդոջուն, բայց գորովալի ձայնով:

— Ես ամաչում եմ, որ այդ մարդն իմ ամուսինն է և ձեր հայրը, պատասխանեց մայրը, առանց հեռացնելու ձեռքերը դեմքից:

— Հիմա ի՞նչ անենք, մայրիկ... 
Մի՞թե մարդիկ այնքան կույր և անգութ կգտնվին, որ դրա համար կնախատեն մեզ... մի՞թե մարդիկ չեն իմանալ, չգիտեն, որ մենք անմեղ ենք և զոհ մի անարժան ամուսնու և անարժան հոր... 
Ո՜չ, մայրիկ հասարակաց կարծիքը և ամբոխի դատը միշտ և անպայման չեն դատապարտում: 
Ընդհակառակը, կան դեպքեր, երբ նրանք պաշտպան են հանդիսանում անմեղներին, հալածվածներին և պատժում են հանցավորներին, հալածողներին:

Արիացի՜ր, մայրիկ, մենք կհեռանանք այս տնից և երևի աշխարհիս երեսին կգտնենք մի խրճիթ, որտեղ կկարողանանք ապրել մեզ համար հանգիստ, խաղաղ, երջանիկ...
— Օ՜, ինչ եք ասում, — զգացված կանչեց Սմբատը: 
— Իմ տունը, որ իսկապես ձերն է, պատրաստ է միշտ ձեզ ծառայելու: 
Գնանք, անգին բարեկամներս, հենց իսկույն գնանք...
Մի քանի ժամից հետո աղա Գրիգոր Մոսեիչի տան վերին հարկը դատարկ էր բնակիչներից: 
Նրանք իրենց հետ տարել էին միայն այն, ինչ որ իրենց էր պատկանում:

ԺԲ
Արդյոք հարկավո՞ր է ասել, թե այդ օրվա Բարսեղի ուրախությունը մինչև որ աստիճանի էր հասնում: 
Այդ հասկանալու համար հարկավոր է լինել Բարսեղ և լինել նրա դրության մեջ: 
Նա սաստիկ անհամբեր կերպով ցանկանում էր շուտով տեսնել Դարիա Կիրիլովնային և ավետել նրան կատարվածը, բաժանել նրա և նրա աղջկա հետ յուր անհուն ուրախությունը:

Նույն գիշեր նա թույլտվություն խնդրեց աղա Գրիգոր Մոսեիչից դուրս գնալ փոքր-ինչ զբոսնելու: 
Աղա Գրիգոր Մոսեիչը, որ բավական հանգիստ էր երևում այդ ժամանակ, թույլտվություն տվեց, և Բարսեղը, սովորականից շատ վաղ, դուրս եկավ նրա սենյակից: 
Նա անմիջապես դիմեց դեպի Դարիա Կիրիլովնայի տուն: 
Վերջինս և յուր աղջիկը նստած էին մեզ ծանոթ սենյակում, կլոր սեղանի մոտ, որի վերա թանկագին գունավոր մի լամպար էր վառվում, և ձեռքերին բռնած «Русский базар»-ի մի-մի թերթ՝ ուշադրությամբ նայում էին նրանց վերա նկարված նորաձև շորերին, տյուրնյուրավոր նկարներին, երբ հանկարծ ներս ընկավ Բարսեղը:

— Ա՛հ, Վասյա, — իբրև թե վախեցած՝ առաջինը կանչեց Օլյան, հանկարծ տեղից վեր թռչելով և ձեռքը սեղմելով քնքուշ կրծքի վերա:

— Վասիլի Պետրովիչ, ինչպե՞ս եք ներս ընկնում, ի՞նչ է պատահել, — իրեն հատուկ ծանրությամբ ասաց Դարիա Կիրիլովնան:

— Ներեցեք ինձ, — կանչեց շնչասպառ Բարսեղը, համբուրելով նախ մոր, ապա աղջկա ձեռքը: 
— Բայց ես ձեզ համար մի ավետիք եմ բերել: 
— Աղա Գրիգոր Մոսեիչն արդեն հաստատեց նոտարական կարգով ինձ վերա յուր բոլոր կարողությունը և մի քանի օրից հետո, նոտարի հաստատությունը ստանալով, նրա բոլոր կարողությունը, վերջնականապես իմս կլինի:




 --------------------------------------- 


— Իրա՞վ, — միաժամանակ կանչեցին մայր ու աղջիկ, և նրանց աչքերը վառվեցան:

— Ահա հաստատության թուղթը:

Եվ Բարսեղը ծոցից հանելով մի թերթ թուղթ, բացեց և ցույց տվավ յուր ապագա զոքանչին ու հարսին:

Դարիա Կիրիլովնան շտապով առավ այն նրա ձեռքից և կմկմալով սկսեց կարդալ: 
Օլյան գլուխը կպցրեց նրա գլխին և աչքերով սկսեց հետևել նրա կարդացած բառերին հարկավոր դեպքում ուղղելով նրա սխալ կարդացածը:

Երկար ժամանակ անցավ, մինչև, որ մայր ու աղջիկ հավաքական ուժերով մի կերպ վերջացրին նոտարի արագ ու սահուն ձեռքով գրած ահագին թերթը, որին ստորագրած էր ինքն աղա Գրիգոր Մոսեիչը:

— Վերջապես, — ասաց Դարիա Կիրիլովնան, որ Բարսեղից պակաս չէր ուրախացել: 
— Այժմ դուք արդեն ազատ եք և հարուստ, և ես իմ աղջկա ձեռքը համարձակ տալիս եմ ձեզ: 
Գնացե՜ք և ապրեցեք միասին երջանիկ և բախտավոր:

Օլյան անմեղ թռչնիկի նման թռչկոտելով փաթաթվեցավ Բարսեղի վզովը:

— Այո՛, երջանիկ և բախտավոր, այնպես չէ՞, Վասյա, — կանչեց նա միամիտ, անմեղ աղջկա նման յուր չաղ պարանոցը ծռելով և նայելով նրա աչքերի մեջ:

— Օ՛, ինչպե՞ս չէ, — յուր կողմից կանչեց Բարսեղը, որ քիչ էր մնում ճխլվի այդ վիթխարի աղջկա ուժեղ գրկի մեջ: 
— Ապա ո՞ւմ համար ես ձեռք բերի այսքան հարստությունը, չէ որ միայն քեզ համար, ի՜մ հրեշտակ...
Օլյան առավել ևս պինդ սեղմեց նրան իր գրկի մեջ և թողնելով նրան, վազեց մոր մոտ:

— Մայրի՜կ, մայրի՛կ, ուրեմն հենց այս րոպեին օրհնիր մեզ, — ասաց նա այժմ նրան գրկելով:

— Օրհնելը հեշտ է, աղջիկս, սպասիր, դեռ ես ուրիշ գործ ունիմ պ. Վասիլի Պետրովիչի հետ, — պատասխանեց մայրը և ազատվելով նրա գրկից, դարձավ Բարսեղին պ. Վասիլի Պետրովիչ, նստեցեք խնդրեմ:

Բարսեղը նստեց, Օլյան նրա կողքին:

— Աղա Գրիգոր Մոսեիչի բոլոր կարողությունն արդեն ձեզ վերա հաստատել տվիք, — ասաց Դարիա Կիրիլովնան, — այդ դժվար գործը գլուխ բերիք, պրծաք: 
Բայց այժմ գիտե՞ք ինչ պիտի անեք:

— Այժմ ես պիտի պսակվեմ Օլյայիս հետ, — պատասխանեց Բարսեղը:

— Այո՛, այժմ մենք միմյանց հետ պիտի պսակվենք, մայրիկ, — դուրս ընկավ Օլյան:

— Պսակվելն ինքնըստինքյան, — ասաց Դարիա Կիրիլովնան: 
— Բայց նախքան պսակվելը գիտե՞ք ինչ պիտի անեք:

— Ինչ պիտի անեմ, — զարմացած հարցրեց Բարսեղը:

— Աղա Գրիգոր Մոսեիչին պիտի ճանապարհ դնեք:

— Օ՛, այդ խո կա ու կա՛, — կանչեց Բարսեղը: 
— Իհարկե, հենց դրա համար էլ ձեռք բերինք այս թուղթը, և դրանով էլ ես պիտի վրեժխնդիր լինեմ աղա Գրիգոր Մոսեիչին... 
Ես այսուհետև պիտի ապրեմ իբրև ազատ մարդ միայն իմ անգի՜ն Օլյայիս համար, չէ՞, իմ հրեշտակս, — դարձավ նա Օլյային:

— Օ՞, ինչպե՞ս չէ, մենք պիտի ապրենք միայն միմյանց համար, — պատասխանեց վերջինս, որ միշտ այդպիսի հարցերին էր սպասում, որ իսկույն փաթաթվի յուր ամուսնացվի վզովը:

— Եվ դուք այդ բանը հենց այս շաբաթ պիտի վերջացնեք, — ասաց Դարիա Կիրիլովնան. որքան շուտ, այնքան լավ... իսկ մի երկու շաբաթից հետո աղա Գրիգոր Մոսեիչի, այսինքն — ձեր սեփական տանը ամենափառավոր կերպով կկատարենք ձեր երկուսիդ հարսանյաց հանդեսը:

— Անշուշտ, անշուշտ, Դարիա Կիրիլովնա...
— Իսկ այս թուղթը որպեսզի ավելի ապահով լինի, թողեք ինձ մոտ մնա... և մի ուրիշ բան ասեմ: 
Դյուրին բան չէ Գրիգոր Մոսեիչին յուր տնից դուրս անելը, մտածելով, որ նրա կինը, զավակները զրկված են, և դուք տարօրինակ հանգամանքների շնորհիվ ուրիշի կարողության տեր եք դառնում, ես երկյուղ եմ կրում, որ մի գուցե դյուրությամբ ձեռք բերած կարողությունը ձեր ձեռքից գնա:

— Ճշմարիտն ասեմ, այդ երկյուղը իմ մեջս էլ կա և մի տեսակ անհանգիստ եմ, ինչ անեմ, ինչպե՞ս ապահովացնեմ ձեռք բերածս: 
Գիտե՞ք ինչ կա, ես ձեզ մի քանի մեծագումար պարտամուրհակներ կտամ անցյալ թվականով և եթե հարկավոր լինի, դուք կպահանջեք և իմ կարողությունս կգրավեք:

— Արդյոք չէ՞ր կարելի այդ պարտամուրհակները մի տղամարդի տայիք, ես կին եմ, մի փոքր անհարմար է, կխոսեն ինձ վերա... — խորամանկությամբ նկատեց Դարիա Կիրիլովնան:

— Ո՜չ, ես ձեզանից ավելի ո՞ւմ վերա կարող եմ վստահանալ, ասածս ասած, վերջացրած է:

ԺԳ
Աղա Գրիգոր Մոսեիչը, յուր ընտանիքը դուրս անելուց հետո, իրեն բոլորովին հանգիստ էր զգում — նա այլևս ոչ ոքից երկյուղ չուներ թունավորվելու: 
Միայն երբեմն-երբեմն նրան տիրում էր մի տեսակ երկյուղ, երբ մտածում էր, որ ինքն այլևս տեր չէ յուր կարողության, յուր հարստության, և Բարսեղն ամեն րոպե համարձակ կարող է նրան վռնդել տնից, առանց մի կոպեկ անգամ տալու նրան: 
Այդ երկյուղը հատուկ է յուրաքանչյուր մարդու, որ առանց մտածելու մի որևիցե գործ բռնելուց հետո, սկսում է փոքր առ փոքր ուշքի գալ: 
Աղա Գրիգոր Մոսեիչն ակամայից անձնատուր էր լինում այդ մտածությանը, ինքն էլ չհասկանալով, թե ինչ է պատահում իրեն, միայն նա զգում էր, որ սիրտը սաստիկ ծանրանում էր, աչքերը մթնում էին և թեթև կերպով սկսում էր դողալ... 
Հանկարծ վեր էր թռչում տեղից և սկսում էր ինքն յուր վերա ծիծաղել, այդպիսի հիմար մտքերին անձնատուր էր լինում: 
Նա սկսում էր հավատացնել իրեն, որ Բարսեղն ավելի շուտ ինքնասպանություն կգործե, քան մի այդպիսի գործ կբռնե: 
Եվ նա իրեն սիրտ տալու համար սկսում էր ետ ու առաջ քայլել սենյակում և ուրախ երգեր եղանակել — մի բան, որ նա շատ քիչ էր արած յուր ծերության հասակում: 
Նա ստեպ-ստեպ կանչում էր յուր մոտ Բարսեղին, երկար ժամանակ նստում էր նրա հետ, սկսում էր խոսել, կատակներ անել, ծիծաղել և առաջվանից ավելի քաղցր վարմունք ցույց տալ նրան, որպեսզի հավաստիանա, որ նրա մասին տածած հույսերը, խաբուսիկ չեն: 
Բարսեղը տակավին նրա մոտ իրեն պահում էր առաջվա նման և ոչ մի բանով չէր մատնում իրեն: 
Աղա Գրիգոր Մոսեիչն այդ տեսնում էր, և նրա սիրտը բոլորովին թեթևանում էր:

Այդպես անցան շաբաթներ:

Գիշեր էր:

Աղա Գրիգոր Մոսեիչը նստած յուր բազկաթոռի մեջ սպասում է Բարսեղին, որ նա գա, միասին թեյ խմեն: 
Բայց վերջինս ուշանում էր: 
Սովորական ժամանակից անցավ ամբողջ մի երկու ժամ, և տակավին Բարսեղը չկար:

«Ի՞նչ է նշանակում այս, — մտածում էր աղա Գրիգոր Մոսեիչը, — այս ժամանակ վաղուց փակած պիտի լինին մագազինը... իսկ առանց ինձ իմաց տալու նա երբեք ոչ մի տեղ չի գնալ... ինչի նա այսպես ուշանում է»...
Նա մի քանի անգամ մտավ նրա սենյակը, կարծելով թե նա եկել է և մի որևիցե բանի պատճառով չէ մտել յուր մոտ: 
Բայց ոչ մի անգամն էլ Բարսեղը չկար: 
Համբերությունից դուրս գալով նա ծառային ուղարկեց մագազին, տեսնելու փակ է, թե բաց, թեև հավատացած էր, որ այդ ժամանակ անպատճառ փակ պիտի լիներ: 
Ծառան վերադարձավ և ասաց, որ փակ է: 
Աղա Գրիգոր Մոսեիչը չէր հասկանում, թե ինչ է պատահում իրեն, մի ինչ-որ վատ նախազգացություն ճմլում էր նրա սիրտը, և որքան ուշանում էր Բարսեղը, այնքան նրա դրությունը վատանում էր:

Վերջապես երկար տանջող ակնկալությունից հետո սենյակի դուռը բացվեցավ, և ներս մտավ Բարսեղը:

Աղա Գրիգոր Մոսեիչը սաստիկ ուրախացավ, երեխայի նման վազելով նրա առաջ կանչեց.
— Օ՛հ, Բարսեղ, վերջապես եկա՜ր...
Այդ խոսքերի հետ նա ուզեց նրան գրկել, բայց Բարսեղը սառնությամբ հրեց նրան մի կողմը:

— Խնդրեմ, — ասաց նա հպարտ, սուր հայացք ձգելով յուր «բարերարի» վերա: 
— Այլևս չհամարձակվեք...
Աղա Գրիգոր Մոսեիչը մի քանի քայլ ետ ու ետ գնաց: 
Կարծես, նրա առաջ բացվեցավ մի սոսկալի անդունդ: 
Նա նկատելի կերպով սկսեց դողալ և առանց մի շշնջյուն անգամ հանելու, չռած աչքերով միայն նայում էր յուր «որդեգրի» դեմքին:

— Այսուհետև ես ձեզ այլևս չեմ ճանաչում, — նույն կերպով շարունակեց Բարսեղը: 
— Եվ դուք վաղն ևեթ պիտի հեռանաք այս տնից. — այս տունն իմն է:

Նա գնաց մինչև դուռը, շուռ եկավ և ավելացրեց:

— Լսո՞ւմ եք, վաղը, վաղն այլևս չտեսնեմ ձե՜զ այս տա՞նը... իսկ մինչև վաղը կարող եք մնալ այստեղ:

Եվ նա գոռոզությամբ դուրս գնաց:

Աղա Գրիգոր Մոսեիչը մնաց այնպես, ինչպես որ կար: 
Եթե մինը կամենար մի արձան կերտել, որ ներկայացնելիս լիներ, եթե կարելի է այսպես ասել — մի սոսկալի անասելիության, ապա աղա Գրիգոր Մոսեիչը յուր այդ դրությամբ կարող էր կենդանի և ամենաճիշտ օրինակի տեղ ծառայել:

Երկար ժամանակ նա կանգնած էր անշարժ... 
Ի՞նչ էր կատարվում նրա ներսը, դժվար չէր գուշակել... վերջապես նա աչքերը անորոշ հայացքով շրջեց այս և այն կողմը և հանկարծ երկու ձեռքով ամուր բռնեց գլուխը: 
Մի քանի վայրկյան այդպես մնալուց հետո նա օրորվեց և մի խուլ մռնչյուն արձակելով հանկարծ գետին տապալվեցավ:

Մյուս օրն առավոտյան բժիշկներ եկան, քննեցին և գտան, որ աղա Գրիգոր Մոսեիչը մեռել է կաթվածով:

Նրա թաղման հանդեսին ներկա էին «որդեգիրը», կինը, տղան, աղջիկը և Սմբատը: 
Ներկա էր և հետաքրքիր ամբոխի մի ահագին բազմություն, որ ճանաչելով աղա Գրիգոր Մոսեիչին և նրա գործերը, ամեն կողմից շտապել էր տեսնելու այդ յուր տեսակի մեջ նշանավոր մարդուն: 
Ոչ ոք չգիտեր նրա հանկարծահաս մահվան ուղիղ պատճառը, բայց ամենքը գիտեին, որ յուր բոլոր կարողությունը հաստատել է յուր «որդեգրի» վերա, իսկ կնոջն ու զավակներին դառ ու դատարկ վռնդել էր տնից: 
Եվ այդ պատճառով գուցե ոչ մի բարեգործ մարդ այնքան օրհնանք չէր տարել յուր հետ գերեզման, որքան աղա Գրիգոր Մոսեիչը անեծք և հայհոյունք:

ԺԴ
Ամուսնու վռնդելուց հետո, տ. Գայանեն յուր երկու որդաց հետ ապրում էր Սմբատի տանը: 
Այդ հանգամանքը սաստիկ ազդել էր նրա զգայուն սրտի վերա: 
Որ աղա Գրիգոր Մոսեիչը յուր ամուսնական ողջ կյանքում անչափ անգութ և ստոր կերպով էր վարվում նրա հետ, ի վերջո խլելով նրանից և նրա զավակներից նրանց պատկանելիք օրինական ժառանգությունը, կտակում էր ուրիշին — այդ նա դեռ կարողանում էր տանել. բայց որ այժմ տեսնում է, որ ինքը յուր երկու որդոց հետ ամենաանարգ կերպով վռնդված է յուր տնից և ապաստան է գտնում ուրիշի տանը — այդ բանի հետ նրա հպարտ ու զգայուն սիրտը չէր ուզում հաշտվել... 
Շատ անգամ այդ բանի մասին մտածելիս նա ինքն էլ չէր հասկանում, թե ինչպես հանկարծ արտասուքը սկսում էր խեղդել նրան, բայց նա իսկույն զսպում էր իրեն և ջանում էլ չլալ: 
Սակայն այդ առաջին օրերումն էր միայն այդպես, իսկ այնուհետև նա փոքր առ փոքր սկսեց հաշտվել յուր դրության հետ: 
Մինչև անգամ նա սկսեց մի տեսակ թեթեվություն զգալ յուր սրտի մեջ, երբ մտածում էր, որ արդեն ընդմիշտ ազատված է այն մարդուց, որ առանց թույնի թունավորել էր նրա ողջ կյանքը:

Աղա Գրիգոր Մոսեիչի մահից երկու-երեք ամիս հետո, ամենահամեստ՛ կերպով ամուսնացան Իսկուհին և Սմբատը, որոնք վաղուց սիրելիս են եղել միմյանց: 
Յուր աղջկա այդ բախտավորությունը բոլորովին թեթևացրեց տ. Գայանեի սիրտը, որ առաջին անգամ, ազատ ամեն տեսակ ծանր հոգսերից, երջանիկ կերպով բաբախեց…
Ամուսնացան նույնպես Բարսեղը և Օլյան: 
Արդյոք ո՞րն ավելի հասավ յուր նպատակին.. — Բարսե՞ղը, թե Օլյան՝ յուր մայր — Դարիա Կիրիլովնայի հետ...
Պսակի հենց երկրորդ օրը Բարսեղի մեջ ծնվեց մի տեսակ հակազգացում դեպի յուր կինը, երբ առաջին անգամ տեսավ նրա դեմքը առանց կարմիր ու սպիտակ դեղերի: 
Օլյան նրան երբեք այնպես մեծ, անճոռնի և տգեղ չէր երևացել, ինչպես այդ օրը առավոտյան, զանազան դեղերի գործածությունը կորցրել էր նրա, առանց այն էլ տգեղ դեմքի՝ մորթի քնքշությունը, և մի տեսակ կնճիռների ակոս էր գցել այտերի և ճակատի վերա... 
Երրորդ օրն այդ զզվանքը կրկնապատկվեցավ... նրա աչքերը, կարծես, նոր էին սկսում բացվել և խելքը գլուխը գալ. նա տեսնում էր, թե որքան անմիտ քայլ է արել ինքը պսակվելով մի այդպիսի աղջկա հետ, որը, մարմնական տգեղությունը մի կողմ թողած, ոչինչ գրավիչ բան չուներ նույնիսկ որևիցե ներքին հատկությունների կողմից... 
Մի երկու տարի ևս անցներ, այդ աղջիկը կպառավեր, ինչպես պիտի ապրեր նա պառավ կնոջ հետ. չէ որ նա դեռ շատ երիտասարդ էր, այնքան երիտասարդ, որ մինչև անգամ ժամանակ չէր նրան ամուսնանալու, ո՞ւր մնաց պառավ կին ունենալու... 
Եվ ի՞նչ կյանք պիտի լիներ յուր կյանքը մի այդպիսի կնոջ հետ, որից դեռ մեղրամիսի հենց ամենաառաջին օրերից զզվում էր, մինչև անգամ չէր ուզում երեսը տեսնել... 
Որքան նա շատ էր մտածում այդ մասին, այնքան ավելի ու ավելի հիասթափվում էր, ինչպես մի արբած մարդ, որ հետզհետե ուշքի գալով, տեսնում է, որ յուր բոլոր փողերը հանել են գրպանից:

Մի քանի օր էր անցել հարսանիքից: 
Առավոտ էր: 
Բարսեղը փակված էր այն սենյակում, որ մի ժամանակ աղա Գրիգոր Մոսեիչի առանձնասենյակն էր: 
Փափուկ գորգերի վերա նա քայլում էր մի անկյունից դեպի մյուս անկյուն: 
Անհանգիստ և վատ մտքերը խռնվում էին նրա գլխում: 
Նա դարձյալ մտածում էր յուր դրության մասին, անորոշ մտքերը խռովում էին նրան:

«Ի՞նչ արեցի ես, ի՞նչ արեցի, — խոսում էր նա ինքն իրեն: 
— Մատաղ, ծաղկափթիթ կյանքը կապել մի պառավ և բավական չէ այդ– մի սարսափելի տգեղ աղջկա հետ, որին, յուրաքանչյուր անգամ տեսնելիս զզվանք է պատճառում մարդու, որի գգվանքների, գրկախառնության, համբույրների ժամանակ զգում ես, թե գարշելի, լպրծուն գորտեր և օձեր են սողում մարմնիդ վերայով փոխանակ այն թովիչ երջանկության, քաղցրության, որ մարդ պետք է զգա այդպիսի ժամանակներում... 
Վա՛հ, այս երա՞զ է, թե իրականություն... 
Ես այդ աղջկա մեջ ի՞նչ գտա, որ հավանեցի, որ ինձ կին առա... ուր էր խելքս, խոհականությունս, վերջապես աչքեր չունեի՞, չէի տեսնում, որ այդ աղջիկն ամենա-անճոռնին էր... 
Թե՞ նրանք ինձ կախարդեցին... մի՞թե աղա Գրիգոր Մոսեիչի կարողությունը նրա համար ձեռք բերի, որ այժմ այսպես ես մի րոպե անգամ հանգստություն չունենամ... 
Մի՞թե վատ կյանք էի վարում, մի՞թե դրությունս լավ չէր այն ժամանակ, երբ ես ապրում էի աղա Գրիգոր Մոսեիչի մոտ, երբ ստանում էի նրանից շաբաթական հիսուն ռուբլի անպակաս ռոճիկը և ապրում էի ինձ համար արքայի նման, ապրում էի բոլորովին հանգիստ և ազատ ամեն հոգսերից... 
Իսկ այժմ... 
Օ՛հ, ես չեմ կարող դիմանալ, ես այլևս չեմ կարող ապրել այդ աղջկա հետ, և կբաժանվեմ, անպատճառ կբաժանվեմ դրանից... 
Երիտասարդ լինեմ, այսքան հարստության տեր լինեմ և այսպիսի անհանգիստ, դառն կյա՞նք վարեմ... 
Երբե՛ք, երբե՛ք, ես ուզում եմ երջանիկ ապրել, երջանիկ...»: 
Եվ հանկարծ Բարսեղը շանթահար կանգնեց սենյակի մեջ. «Երջանի՞կ», — հարցրեց նա ինքն իրեն, և կրկին խորասուզվելով յուր մտքերի մեջ, աչքերը հառած գետնին, կարծես նա մի ինչ-որ աշխատում էր նորոգել յուր հիշողության մեջ... «Անմիտ», — գոչեց նա վերջապես ձեռքով ուժգին ճակատին խփելով. «Բայց ինչո՞վ կարող եմ ես երջանիկ լինել, մի՞թե իմն է այս տունը, մագազինը... մի՞թե ես ևս նույնպիսի աղքատ չեմ, ինչպես յուրաքանչյուր մուրացկան... ա՛հ, անիծյալ կին... 
Ես այժմ հասկանում եմ ամեն բան»: 
Բարսեղը թուլացած վեր ընկավ բազկաթոռի վերա, կայծակի արագությամբ մի վայրկյանում նրա աչքերի առաջից անցավ յուր ամբողջ կյանքը, ահա հայրը, մայրը... քարվանսարան... 
Սարգիսը... աղա Գրիգոր Մոսեիչը... 
Դարիա Կիրիլովնան.. և վերջապես աղա Գրիգոր Մոսեիչի մահը և... դողը անցավ նրա մարմնով, սառը քրտինքը պատեց նրա ճակատը: 
Նա դեռ երբեք չէր մտածել, որ ինքը մարդասպան էր «Ես կուրացա շատ հարստանալու փափագով... ինձ ստիպեցին այդ օրհասական քայլը անելու... ես կողոպտեցի նրան, և ինչի համար այս ամենը, — Դարիա Կիրիլովնայի համար: 
Ո՞ւր է հարստությունը գոնե... 
Մի՞թե իմ տված պարտամուրհակներով Դարիա Կիրիլովնայի ձեռքը չմատնեցի ինձ և բոլոր իմ հարստությունս»...
Այդ միջոցին ներս մտավ ծառան և հայտնեց, որ մի մարդ ուզում է նրան տեսնել: 
Բարսեղը իսկույն չհասկացավ բանի էությունը, և երբ ծառան կրկնեց, միայն այն ժամանակ, նա առանց հարցնելու, թե ով է այդ մարդը, հրամայեց ծառային, որ ներս հրավիրե նրան: 
Ծառան դուրս գնաց, և ներս մտավ Սարգիսը, բայց ոչ առաջվա Սարգիսը, այլ մի նոր Սարգիս, որը գլխարկից սկսած մինչև կոշիկները փոխված և կոկված էր, իհարկե, շնորհիվ այն ամենակարող հազար ռուբլու, որով, յուր խոստման համաձայն, վարձատրել էր նրան նրա ծառայության համար աղա Գրիգոր Մոսեիչի «որդեգիրը»:

— Հը՜, ինչ կա որ այսպես առավոտ-առավոտ վազել ես ինձ մոտ, — նրա մտնելուն պես բավական կոպտությամբ հարցրեց Բարսեղը, որ բոլորովին չէր սպասում նրան:

Սարգիսը նայեց նրա սփրթնած դեմքին և կիտած հոնքերին և պատասխանելու փոխարեն հարցրեց.
— Ինչ է պատահել ձեզ, Վասիլի Պետրովիչ (նա Բարսեղին այժմ այդպես էր մեծարում):

— Ինչ որ պատահել է՝ այդ քո գործը չէ, — անհամբերությամբ կանչեց Բարսեղը: 
— Ասա՛, ինչի՞ համար ես եկել...
— Ես եկել եմ ձեզ մի շատ ուրախալի լուր հաղորդելու, Վասիլի Պետրովիչ...
— Ուրախալի լո՞ւր... ի՞նչ լուր:

— Ի՞նչ կտաք, որ հայտնեմ:

— Ի՞նչ լուր, — այս անգամ գրեթե գոռաց Բարսեղը:

— Ձեր մորը գտել եմ...
Այդ լուրը բոլորովին այն ազդեցությունը չունեցավ Բարսեղի վերա, ինչ որ, գուցե, երևակայում էր Սարգիսը:

Բարսեղը սկզբում շատ զարմացավ, հետո մթագնեց և առավել ևս կիտելով հոնքերը ասաց խուլ ձայնով:

— Ի՞նչ մայր, ի՞նչ ես դուրս տալիս...
— Արևս վկա, ճիշտ եմ ասում, Վասիլի Պետրովիչ: 
Ձեր մի քույրն էլ հետն է: 
Նրանք ապրում են հենց, իմ հարևան տանը, ահա չորս-հինգ ամիս է, ինչ նրանք ապրում են այնտեղ, բայց ես չգիտեի — և ինչպե՞ս կարող էի գիտենալ, թե ովքեր են նրանք: 
Երեկ երեկոյան միայն հետաքրքրվեցի այդ բանով և հարցուփորձ անելով իմացա, որ նրանք ձեր մայրն ու քույրն են եղել... 
Երևակայեցեք զարմանքս... 
Մայրդ լաց լինելով պատմում էր, թե ինչպես մի օր առավոտյան դուք հանկարծ կորել եք, թե ինչպես նա իսկույն սկսել է փնտրել ձեզ ամեն տեղ, ոստիկանության իմացում է տվել, բայց ոչ մի տեղ ձեզ չեն կարողացել գտնել... նա պատմում էր նույնպես, թե ինչպես երկար տանջվելուց հետո այլևս չէ կարողացել համբերել և յուր աղջիկների հետ մի կերպ եկել է այս քաղաքը, հույս ունենալով, որ ձեզ կգտնի այստեղ, որովհետև սկզբում դուք թախանձելիս եք եղել նրան, որ նա ձեզ թույլ տա այստեղ գալու, բայց նա համաձայնելիս չէ եղել, իսկ ձեր կորստից նա եզրակացրել է, որ դուք անպատճառ այստեղ կլինեք փախած... 
Պատմում էր նույնպես, որ այստեղ էլ երկար փնտրելով և չկարողանալով ձեզ գտնել, նա ամեն հույս կտրել է և այլևս չէ կարողացել վերադառնալ հայրենի քաղաքը, մանավանդ, որ այստեղ մեռել է ձեր երկու քույրերից մեկը... նա այստեղ ապրում է լվացարարությամբ, և մինչև այժմ սաստիկ հիվանդ է եղել, նոր է առողջացել... 
Բայց որ իմանայիք, թե այդ ամենը պատմելիս խեղճն ինչպե՞ս էր լալիս...
— Բայց նրան դեռ խո չե՞ս ասել իմ մասին, — կարծես նոր ուշքի գալով, հանկարծ հարցրեց Բարսեղը, որ արդեն իմացավ, թե մի գիշեր Սարգսի խրճիթի պատի ծակից հարևան խրճիթում յուր տեսած հիվանդ կինն և նրա մոտ նստած աղջիկն յուր մայրն ու քույրն են եղել:

— Ոչ, այդ մասին ես ոչ մի խոսք չեմ արտասանել, — պատասխանեց Սարգիսը, — որովհետև առաջինը ես հիմար չեմ, երկրորդը՝ մտածում էի — գուցե դուք այլևս չեք ուզում ձեր մորն ու քրոջը և իզուր, հայտնելով նրանց ձեր տեղը, պատճառ պիտի դառնայի նրանց ավելի տանջվելուն և, ո՞վ գիտե, ուրիշ ինչեր չպատահեին այդ ժամանսւկ…	Ես ավելի լավ համարեցի նախ գալ ձեզ մոտ, հայտնել ձեզ այդ բանը և տեսնել դուք ինչ եք ասում, արդյոք ուզո՞ւմ եք ձեր մորն ու քրոջը, թե ոչ:

Բարսեղը դեռ մի րոպե լուռ է, ըստ երևույթին, մի ինչ-որ մտածելով նայեց նրա արաբական դեմքին, հետո հանկարծ ցույց տալով դուռը ասաց.
— Հեռացի՜ր գլխիցս, ես ո՜չ մայր եմ ճանաչում և ո՜չ քույր...
Սարգիսը մնաց անշարժ նրա աչքերին նայելով:

— Քեզ ասում եմ՝ հեռացի՜ր, — այս անգամ կանչեց Բարսեղը:

— Բա՛յց...
— Առանց «բայցի»... հեռացիր գնա՜...
— Չե՞ք ուզում ձեր մորն ու քրոջը...
— Ո՛չ, ո՛չ, կորի՛ր այստեղից, — համբերությունից բոլորովին դուրս գալով աղաղակեց Բարսեղը:

Սարգիսն այլևս առանց մի ծպտուն հանելու դուրս գնաց:

Նույն րոպեին բացվեցավ հարևան սենյակի դուռը, և ներս մտավ Օլյան: 
Նա հագած ուներ տնային սպիտակ հանդերձ, իսկ շեկ, անփայլ մազերը խճճված թափված էին ուսերի վերա: 
Քնած աչքերից երևում էր, որ նա նոր էր բարեհաճել զարթնելու և ոչ միայն տակավին դեմքը չէր ներկել գեղադեղերով, այլև մինչև անգամ չէր լվացվել, և այդ պատճառով նրա տգեղությունն յուր մերկությամբ երևան էր լինում նրա ահագին դեմքի վերա:

Բարսեղը նրան տեսնելուն պես զզվանքով դեմքը շրջեց և մոտեցավ լուսամուտին:

— Վասյա, ինչո՞ւ դու այնպես գոռում էիր — յուր շինծու բարակ ձայնով հարցրեց Օլյան, մոտենալով նրան: 
— Քո ձայնը ննջարանում լսվում էր... 
Ո՞վ կար քեզ մոտ... դու բարկացած ես երևում... 
Վա՜սյա, Վա՜սյա, ի՞նչ է պատահել քեզ, հըա՞ ...
Վերջին խոսքերի հետ նա փաղաքշանքով գրկեց Բարսեղին:

Վերջինս այլևս չկարողացավ համբերել:

— Օ, օ՜հ, ի՞նչ պիտի պատահի, — կանչեց նա և գրեթե կոպտությամբ դուրս խլվելով նրա գրկից, սկսեց քայլել սենյակում:

Օլյան մնաց սառած: 
Նա ոչ մի խոսք չկարողացավ արտասանել և միայն քարացածի նման նայում էր յուր ամուսնու դեմքին:

— Վա՜սյա, — վերջապես կանչեց նա մի քանի քայլ անելով դեպի նա և նրա ձայնը դողաց, ինչպես այդ պատահում է ամենաքնքուշ արարածներին, երբ նրանց սիրտը վիրավորում են:

Բարսեղը, կարծես, չէր լսում, նա շարունակում էր քայլել ետ ու առաջ:

— Վա՜սյա, Վա՜սյա, — ավելի ձայնը դողացնելով կանչեց դարձյալ Օլյան:

— Հը՛ ի՞նչ է, «Վա՜սյա, Վա՜սյա», — կանչեց Բարսեղը, հանկարծ կանգ առնելով նրա առաջ և նայելով նրա աչքերի մեջ: 
— Ի՞նչ կա, ի՞նչ ես ուզում...
— Վա՜սյա, — այս անգամ շշնջաց Օլյան և բոլորովին զարմացած ետ ու ետ գնաց:

— Մի անգամ էլ ասա «Վասյա», այդ քիչ էր... 
Ես քեզ հետ այլևս գործ չունեմ... ես քեզ չեմ սիրում, հասկացա՞ր, թե չէ... ես քեզանից զզվում եմ...
Եվ Բարսեղը նորից սկսեց քայլել ետ ու առաջ:

Օլյայի գլխին կարծես սառը ջուր ածեցին: 
Նա մնաց այնպես, ինչպես որ կար. հետո հանկարծ բարձրաձայն հեկեկաց և դուրս վազեց սենյակից:

Չանցավ երկու-երեք րոպե, երբ մյուս սենյակից իրեն հատուկ ծանր քայլերով ներս մտավ Դարիա Կիրիլովնան, որին հետևում էր Օլյան դարձյալ հեկեկալով: 
Բարսեղը յուր զոքանչին տեսնելուն պես ինքն էլ չհասկացավ, թե ինչու դողն անցավ յուր բոլոր անդամներով, և նա ակամայից կանգ առավ սենյակի մեջտեղում:

Դարիա Կիրիլովնան մի տեսակ գոռոզ հայացքով սկսեց նայել նրա աչքերին և ցույց տալով նրան յուր ձեռքում բռնած ինչ-որ թղթեր, ասաց հպարտությամբ.
— Վասիլի՞ Պետրովիչ, դուք մոռացե՞լ եք այս թղթերը...
Բարսեղը ճանաչեց այդ թղթերը. — դրանք այն պարտամուրհակներն էին, որ նա տվել էր այդ կնոջը…
Նա մնաց քարացած:

ԱՆՆԱ ՍԱՐՈՅԱՆ
Ա
Թիֆլիս, 6 սեպտեմբերի. 1880
Իմ սիրելի Հռիփսիմե, իմ անգին քույրիկ,
Անսպասելի նամակդ ինձ շատ տխրեցրեց և միևնույն ժամանակ շատ բարկացրեց: 
մի՞թե կարծում ես, որ ես երբևիցե կարող կլինեմ — մինչև անգամ եթե այդ կամենամ էլ — մոռանալ նրան, որ մանկությանս ժամանակից ի վեր իմ ամենասիրելի, իմ ամենասրտակից ընկերուհին է եղել, որին ամեն ժամանակ և ամեն դեպքում համ արձակ հայտնել եմ սրտիս բոլոր գաղտնիքները և որ կիսել է տխրությունս, կրկնապատկել է ուրախությունս: 
«Դու ինձ մոռացար, Աննա, դու ինձ մոռացար», դառնությամբ բացականչում ես նամակիդ մեջ: 
Չեմ հասկանում, թե այդ ինչ կասկած է (թեև հավատ կարող էի անվանել այն զգացմունքը, որով գրել ես այդ բառերը), որ ծնել է քո մեջ անջատումն ու երկարատև լռությունը: 
Գուցե այդ ընկերական անհուն, կույր սիրո հանկարծ բռնկվող անմեղ բարկության արգասիք է: 
Եթե այդպես է (որ ամենահավանականն եմ գտնում), ապա ես կրկնապատիկ ուժով սիրում եմ այն մաքուր սիրտը, որ տրամադիր է այդպիսի արդար բարկությունների: 
իհարկե, անպատճառ չպիտի երդվեմ, սիրելի քույրիկս, հավատացնելու համար, որ չնայելով այսքան ժամանակ քեզ նամակ չէի գրում, բայց ամեն օր և միշտ հիշում էի քեզ. իսկ երբեմն — և այն շատ հաճախ — մի այնպիսի անհուն կարոտություն էի զգում դեպի քեզ, այնպես ցանկանում էի քո ներկայությունը, որ... մի՞թե բառեր կան այդ զգացումներն արտահայտելու: 
«Բայց ինչո՞ւ նամակ չէի գրում», անպատճառ կհարցնես ինձ:

— Ինչո՞ւ նամակ չէի գրում քեզ, — հարցնում եմ և՜ ինքս ինձ: 
Պատասխանի համար պետք է դիմել այն անհասկանալի զորությանը, որ՝ մարդկային կամքին հակառակ՝ միայն ինքն է զգացմունքների ղեկավարը: 
Մարդկային սիրտն երբեմն այնպես լցվում է (սակայն այդ շատ քչերին է պատահում, իսկ ինձ՝ շատ հաճախ, մանավանդ վերջին ժամանակներս), նորանոր զանազան զգացմունքները` միմյանց խառնվելով՝ այնպիսի ուժով գործում են նրա մեջ, որ նրանց կարելի չէ լինում արտահայտել ո՜չ բառերով և ո՜չ, մինչև անգամ, գրչով: 
Զորեղ զգացմունքներից ալեկոծվող սիիտն էլ ունի իր կապրիզները, ինչպես օվկիանոսն ահեղ փոթորկի ժամանակ: 
Առանց դուրս գալու սրտի պատերից, այդ զգացմունքները, ինչպես լավան երկրի ներսը, բորբոքվում են, եռում այնքան, մինչև որ իրենք իրենց դարձյալ հանգստանում են, խաղաղվում: 
Սակայն որքա՜ն քաղցր ու թեթև, բայց և միևնույն ժամանակ, որքա՜ն դառն ու ծանր է զգացմունքների այդ ալեկոծությունը սրտի մեջ: 
Ուզում ես աղոթել և անիծել, ուզում ես ապրել և մեռնել: 
Երանի՛, բայց վա՜յ նրան, ում սրտին հատուկ են այդպիսի ալեկոծություններ... 
Եվ ո՞վ գիտե, մինչև ե՜րբ ես այսպես շարունակեի պահպանել դեպի քեզ ունեցած լռությունս, սիրելի քույրիկ, եթե նամակդ հանկարծ չբանար սրտիս դռները քո առաջ... 
Բայց այստեղ գրիչս այլևս առաջ չի գնում... 
Տարակուսում եմ... 
Ի՞նչպես արտահայտնեմ այն, ինչ որ այժմ զգում եմ... 
Ամբողջ քառորդ ժամ անցավ, գրիչը ձեռքիս կանգ է առնում, գլուխդ խոնարհվել է թղթի վրա. սաստիկ բաբախում է... 
Հազարավոր զգացումներ ու մտքեր ալեկոծում են ինձ. ուզում եմ ամեն ջանք գործ եմ դնում՝ արտահայտելու այդ զգացումներն ու մտքերը նամակիս մեջ, բայց... կես ժամ էլ անցավ... 
Ո՜չ, չեմ կարողանում: 
Մնաս բարյավ, անգին քույրիկ: 
Մյուս անգամ:

Բուռն կարոտով սեղմում եմ քեզ կրծքիս ու համբուրում:

Քո Աննա Սարոյան
Բ
Թիֆլիս, 20 սեպտեմբերի 1880
Սիրելի՜ Հռիփսիմե,
Դու զարմանում ես, թե ինչպիսի եղանակով էի գրել նամակս, «կարծես մելամաղձություն է եկել վրադ», գրում ես դու: 
Իրավունք ունիս զարմանալու և այդպես կարծելու, քանի որ այդ եղանակով գրած նամակ ինձնից դեռ երբեք չես ստացել: 
«Ի՞նչ է պատահել քեզ», հարցնում ես: 
Ոչինչ, բոլորովին ոչինչ չի պատահել ինձ. ես նույնն եմ, ինչպես վերջին անգամ տեսել ես ինձ. ապրում եմ նույն լիության մեջ, ծնողներս, եղբայրներս բոլորը ողջ և առողջ են, և մենք առաջվա նման հաշտ ու սիրով ենք ապրում: 
Ըստ երևույթին, պետք է որ երջանիկ լինեմ, տրտնջալու ոչինչ տեղիք չպիտի ունենամ, այնպես չէ՞, սիրելի քույրիկ: 
Բայց արի տես, որ այդ այդպես չէ. — ընդհակառակն, այս վերջին ժամանակներս ես ինձ թշվառ եմ զգում՝ առանց մի որևիցե ակնհայտ պատճառի: 
Էլ չես տեսնի ինձ առաջվա նման ամեն մի չնչին բանի վրա ուրախ քրքջալիս կամ չարաճճիություններ անելիս, որոնց համար դու ինձ միշտ նախատում էիր և խրատում, որ ես գոնե փոքր-ինչ լրջմիտ կենամ: 
Էլ չես տեսնի ինձ առաջվա նման ցանցառամիտ երիտասարդների հետ ընկած, որի համար քո նախատինքն ավելի սաստիկ էր լինում, և երբ չէի լսում քեզ, ուղղակի խռովում էիր ինձնից, մինչև անգամ երկար ժամանակով: 
(Բայց եթե այժմ տեսնես, թե որքա՛ն ես ատում եմ այդպիսի երիտասարդներին և որքա՛ն զզվում եմ նրանցից... 
Գուցե այժմ ե՜ս նախատեմ քեզ և խռովեմ քեզնից, եթե ինձ չլսես): 
Առաջվա անմիտ երեխայական արարքներիցս էլ ոչ մի նշույլ չես տեսնի իմ մեջ. կարծես երիտասարդությանս վաղուց արդեն հրաժեշտ եմ տվել, սիրտս կարծես մի անգամից ծածկվել է և էլ հնար չկա բանալու: 
Այն, ինչ որ առաջ հոգով չափ սիրում էի, այժմ սաստիկ ատում եմ. կլուբ բոլորովին չեմ գնում, պարահանդեսներ — համարյա երբեք, իսկ թատրոն — շատ քիչ անգամ: 
Ամեն տեղ և ամեն բանից շատ շուտ եմ ձանձրանում: 
Ես այժմ սիրում եմ միայն առանձնություն և շատ եմ ջղայնանում, երբ ինձ անհանգստացնում են: 
Առանձնության ժամանակ մտածմունքներն ակամա պաշարում են ինձ: 
Շատ անգամ այնպես խորասուզվում եմ մտածմունքների մեջ, որ ամեն բան կատարելապես մոռանում եմ: 
Բայց թե ինչ եմ մտածում — այդ ես ինքս էլ չգիտեմ. միայն այս գիտեմ, որ, ինչ որ մտածում եմ, բոլորը դառն է լինում: 
Երբեմն մտածմունքներիս անձնատուր լինելուց հետո՝ երբ սթափվում եմ, զգում եմ, որ աչքերս լցվել են արտասուքով և քիչ է մնում հեկեկամ: 
Լինում է և ժամանակ, որ սաստիկ ծուլանում եմ — թեև, ինչպես գիտես, բացի կարդալուց և դաշնամուր նվագելուց, ես ուրիշ ոչ մի զբաղմունք չունիմ, և այնքան ծուլանում եմ, որ առավոտները ոչ ուզում եմ անկողնիցս վեր կենալ և ոչ տնից դուրս գալ. ուզում եմ միշտ մնալ այնպես, ինչպես կամ: 
Բայց երբեմն էլ այնպիսի մի անզուսպ շարժունության պետք եմ զգում, որ մի անգամից ուզում եմ և ա՜յս անել, և՜ այն, և՜ վազել, վազվզել և՜ պարել, անդադար պարել, դաշնամուր ածել, կոտրել, վիթել, ծեծել, մի խոսքով անել այն ամենը, ինչ որ կամենում եմ, և ինչ որ ձեռքիցս կգա: 
Հենց երեկ ճիշտ այդ դրության մեջ էի. երեկոյան թեյը խմելուց հետո՝ բաժակն այնպես շպրտեցի սեղանի վրա, որ գլորվեց, ընկավ հատակի վրա և փշրվեց: 
Վերցրի գիրքը կարդալու, բայց մի քանի տող հազիվ կարդացած՝ իսկույն ծածկեցի և շպրտեցի հատակի վրա: 
Նստեցի դաշնամուրիս առաջ և այնպես կատաղի կերպով խփեցի մի քանի ակորդներ, որ ստեղունքներից մեկի զսպանակը կոտրվեց: 
Էլ չեմ հիշում, թե ինչեր արեցի: 
Մեր տանը բոլորը զարմացած են մնացել: 
Ես էլ պակաս չեմ զարմացել, հավատացիր: 
Ինչո՞ւ եմ այսպես անում, ինչո՞ւ, խելագարվում եմ, ի՞նչ է, թե այս էլ մի տեսակ հիվանդություն է, որ ակամա գալիս է մարդու վրա. — ոչինչ չեմ հասկանում: 
Բայց մի բան ես շատ լավ հասկանում եմ ու զգում. — սիրտս ձգտում է, ուժգին թափով ձգտում ինչ-որ մի անհայտ, կարծես երբեք գոյություն չունեցող բանի, ձգտում է և, կարծես, հույս չունի, թե երբևիցե կհասնի: 
Ես այժմ ամեն կերպ աշխատում եմ այդ հիմար դրությունից դուրս գալու և հույս ունիմ, որ զանազան զգացմունքներով ինձ այդ կհաջողվի: 
Սկսել եմ շատ կարդալ և համարյա ամբողջ օրն ընթերցանությամբ եմ անցկացնում: 
Սիրելիս, նամակ շուտ-շուտ գրիր, ես էլ շուտ-շուտ կգրեմ. ի նկատի ունեցիր, որ սիրտս արդեն բաց է եղել քո առջև, և ես այլևս չեմ կարող ծածկել քեզնից իմ զգացումները: 
Ուզում եմ նամակներով քեզ հետ ամեն ինչ բաժանել զգում եմ, որ այդ ինձ թեթևություն կպատճառի: 
Առայժմ, սիրելիս, ցնոր գրություն:




 --------------------------------------- 


Քո Աննա Սարոյան
Գ
Թիֆլիս, 4 հոկտեմբերի 1880
Սիրելի Հռիփսիմե,
Դու աշխատում ես բացատրել հոգեկան օտարոտի դրությունս և գտնում ես, որ այդ պարապությունից, անգործ լինելուցս է: 
Գուցե մասամբ ճիշտ է այդ՛, բայց այս էլ կա, որ ես դեպի ոչ մի գործ ձգտում չեմ զգում: 
Եվ ի՞նչ գործ կհրամայեիր, որ կատարեի, ի՞նչ անեի, ինչո՞վ զբաղվեի, քանի որ մի հասարակ գործվածք անգամ մինչև վերջը համբերություն չունիմ տանելու և ամեն բան, ինչ ձեռքս եմ առնում, ձգում եմ կիսատ... 
Ոչ, ես կարծում եմ, որ գլխավոր պատճառը մենակությունս է: 
Գուցե զարմանաս, բայց այդ այդպես է. ես մենակ եմ այժմ, և այդ ոչ թե այն պատճառով, որ առաջվա նման այլևս ընկերուհիներ չունիմ, որոնց հետ կարողանամ անցնել ժամանակս՝ տաղտկությունից խուսափելու համար — ոչ, այլ այն պատճառով, որ ես ինքս եմ հեռացել նրանցից, որովհետև նրանք բոլորն ինձ այժմ շատ հիմար և դատարկ արարածներ են երևում... 
Այ, ուրիշ բան կլիներ, եթե դու լինեիր մոտս, այն ժամանակ երբեք չէի ձանձրանալ. երբեք տաղտկություն չէի զգա, ինչպես առաջ, երբ դու այստեղ էիր, թեև այն ժամանակ քո չափից դուրս լուրջ դատողություններն ու խրատներն երբեմն շարժում էին ծիծաղս... 
Ա՛խ, որքա՜ն թեթևամիտ էի այն ժամանակ... 
Եվ այժմ զարմանում եմ, ճշմարիտ, թե ի՞նչպես քո առողջ խելքով, քո լրջությամբ կարողանում էիր ինձ, թեթևսոլիկիս հետ որևէ հարաբերություն ունենալ, թեև չքավորությանդ հետ ունեիր և սաստիկ ինքնասիրություն, որպեսզի իսկույն ևեթ հեռանայիր ինձնից, երբ տեսնեիր, որ քո դեպի ինձ ունեցած սերտ բարեկամության մեջ զանազան նախանձախնդիրներ լոկ ստոր հաշիվներ են տեսնում քո կողմից: 
Ինչպես չէիր ձանձրանում իմ ամենահիմար խոսակցությոուից, որ միշտ այն մասին էր լինում, թե գիշերը պարահանդեսում ո՞ւմ հետ պարեցի, ո՜ւմ հետ ծանոթացա, ո՜վ ինչպիսի նոր հագուստ ուներ, թե թատրոնում ի՜նչ օպերա էին ներկայացնում, ո՜վ ինչպես էր երգում, ո՜վ կար այնտեղ աչքի ընկնող, թե ի՞նչ նոր մոդա է եկել, ի՞նչ նոր հագուստ պիտի կարել տայի ինձ համար, թե այսինչ օրը ո՜րտեղ եմ հրավիրված... — Անշուշտ դրա համար ես պարտական եմ քո զիջող, սիրող բնավորությանը և խղճահարությանը, որով կամենում էիր ինձ գոնե փոքր-ինչ խելքի բերել...
Ախ, անգին քույրիկս, որքա՛ն սիրում եմ քեզ: 
Որքան շատ եմ մտածում մեր բարեկամության մասին, այնքան սիրտս ավելի ու ավելի է կապվում քեզ հետ, որովհետև գնահատությունդ նոր եմ հասկանում: 
Ուզում եմ, որ այդ անցյալը գոնե մի րոպե վերադառնա, և ես առատաբուխ ջերմ զգացմունքներով հատուցանեմ քեզ քո դեպի ինձ տածած անկեղծ բարեկամության փոխարենը: 
Չես կարող երևակայել, թե որքա՛ն կարոտում եմ քեզ այժմ: 
Եվ ի՞նչպես չկարոտեմ, քանի որ ամբողջ երկու տարի է անցել այն օրից, երբ դու վերջին անգամ եկար մեր տուն հրաժեշտիդ ողջույնը տալու մեզ: 
Այդ օրը հիշում եմ, ինչպես երեկը: 
Ի՛նչ սքանչելի օր էր այդ: 
— Շաբաթ երեկո էր: 
Տան բոլոր դռներն ու լուսամուտները բաց էին դեպի պատշգամբը: 
Մայիսյան թարմ, զովարար օդը, որ ես միշտ համեմատել եմ քնած քնքշիկ մանկան անլսելի շնչառության հետ, ամենայն առատությամբ ներս էր մտնում սենյակները: 
Արևի ճառագայթները՝ բեկվելով լուսամուտների ապակիների մեջ՝ անդրադառնում էին հանդեպի պատերի վրա աղոտ և անջերմ լուսով: 
Պատշգամբում չարաճճի ծտերն իրենց ուրախ ծլվլոցով ահագին աղմուկ էին հանում, նրանց ծլվլոցի ձայնը պարզ օդում արձագանք էր տալիս. Որքա՛ն սիրելի է գարունը, երբ երգում են թռչունները. Ի՞նչ կլիներ գարունը, եթե թռչուններ չլինեին. — նա անշուշտ կկորցներ իր հրապույրի կեսը, ինչպես ուրախ, հանդիսավոր տոնախմբությունն՝ առանց երգի ու նվագի: 
Ես նստած էի դահլիճում դաշնամուրիս առաջ և նվագում էի Շումանի սերենադը (շատ լավ հիշում եմ, որ հենց այդ էի նվագում). հարևան սենյակում պարապում էին եղբայրներս, մեծը — Արշակը նստած էր սեղանի վերջին լուսամուտի մոտ՝ իր գրասեղանի առաջ և կանցելյարիայից բերած մի ահագին կույտ ինչ-որ թղթեր էր քրքրում, սենյակի մյուս վերջին լուսամուտի մոտ՝ իր գրասեղանի առաջ նստած էր մյուս եղբայրս — Գրիգորը և կարդում էր «Դոն Կարլոսը» (այդ հիշում եմ նրանից, որ նա ներս մտավ և, խնդրելով որ լսեմ, կարդաց ինձ մոտ մի գեղեցիկ կտոր Մարկիզ Պոզայի մի մենախոսությունից, որից հիացել էր: 
Նա առհասարակ չափից դուրս սիրում է Շիլլերը. խո գիտես, որ նա թունդ ռոմանտիկ է): 
Իսկ փոքր եղբայրս — Գարեգինը նստած էր մեջտեղի լուսամուտներից մեկի առաջ և սովորում էր դասը: 
Հարևան սենյակում հայրս և մայրս «նարդի» էին խաղում, այդ նրանց սիրելի զբաղմունքն էր, և է, երեկոներին: 
Ա՛խ, ինչքան ուրախ, ինչքա՛ն երջանիկ էի ես այդ ժամանակ: 
Ինչպիսի՛ անհուն սեր էի զգում ես դեպի մեր այդ խաղաղ սիրող, հաշտ ընտանիքը: 
Սրտիս մեջ դրախտ էր բացված և այդ դրախտն ես ուզում էի արտահայտել Շումանի սքանչելի սերենադի մեջ...
Հանկարծ հարևան սենյակում լսեցի քո ձայնը:

— Եկել եմ ձեզ մնաք բարև ասելու, վաղն առավոտյան գնում եմ, — ասում էիր ծնողներիս:

Թողի դաշնամուրը, վեր թռա և վազեցի քեզ մոտ:

— Սիրելիս, մի՞թե իրավ, վաղն առավոտյան, — բացականչեցի՝ բռնելով ձեռքերիցդ:

— Այո:

«Այո»... 
Անգո՜ւթ, ի՞նչ էի արել քեզ, որ երջանկությանս բարձրությունից ինձ այնպես հանկարծ ցած գլորեցիր:

— Սիրելիս, Հռիփսիկս, հետաձգի՜ր — փարեցի վզովդ:

— Ո՜չ, — կարծես երդվել ես դու:

— Սիրելիս, մնա մի քանի օր էլ:

— Անկարող եմ:

Մի՞թե սիրտն այնքան կարող է քարանալ: 
Դու մնաք բարև ես ասում ծնողներիս, մնաք բարև ես ասում եղբայրներիս, սեղմում ես ամենքի՝ ձեռքն էլ: 
Ես շտապով ծածկում եմ փեղույրս, դուրս եմ գալիս քեզ հետ: 
Գնում ենք: 
Ո՞ւր: 
Ո՜վ գիտե: 
Երկուսս էլ խոսում ենք, սակայն ավելի լռում ենք, քան թե խոսում: 
Ինչո՞ւ: 
Չգիտեմ: 
Թեև զգում էինք, որ շատ բան ունինք ասելու, բայց շատ քիչ բան էինք կարողանում ասել: 
Ի՞նչ հիմար դրություն էր:

Հետևյալ օրն ես քեզ հրաժեշտ տվի երկաթուղու կայանում: 
Վերջին ջերմ համբույրները դրոշմեցինք միմյանց շրթունքներին: 
Ինչպե՛ս էինք լալիս... 
Սքանչելի արցունք... 
Շոգեկառքը սուլեց և սկսեց դեռ կամաց, հետո քիչ-քիչ արագ փախցնել քեզ: 
Վերջին անգամ լուսամուտից շարժեցիր թաշկինակդ, ես իմը, և այլևս չտեսա քեզ:

«Բայց ինչո՞ւ ես գրում ինձ արդեն հայտնի այդ եղելությունը, ինչո՞ւ այդ բոլորը հիշեցնում ես ինձ» — գուցե հարցնես դու, եթե միայն այլևս նույնը չես, ինչպես ես քեզ ճանաչում էի այն ժամանակ, որովհետև եթե դու նույնը լինես, ապա այդ հիշողությունը քեզ համար նույնքան սիրելի պիտի լինի, որքան և ինձ համար այժմ, չնայելով, որ այն ժամանակից անցել է ամբողջ երկու տարի: 
Կարծեմ Գյոթեն է ասում — պետք չէ քրքրել անցյալը, նա միշտ դառն է լինում ներկայի համար: 
— Ճի՞շտ է արդյոք այդ: 
Զգում եմ, որ այո և զգում եմ, որ ոչ: 
Ինչո՞ւ: 
Բացատրել չեմ կարող, բայց ես այդպես եմ զգում: 
Անցյալի հիշողությունը որքան դառն, նույնքան և քաղցր է, և այդ պատճառով սիրելի է, որպես անունը սրտիդ մոտ այն էակի, որին տարիներ առաջ հողին ես հանձնել: 
Այդ հիշողության մեջ կա մի տեսակ ուրույն, եթե կարելի է այդպես ասել, հոգեկան պոեզիա, ինչպես երկու հակադիր զգացումների զուգորդության մեջ: 
Մի՜ ծիծաղիր փիլիսոփայությանս վրա:

Կարծեմ այս անգամ այսքանը բավական է, մյուս անգամ մեր ընտանիքից տեղեկություն կտամ քեզ, որ խնդրում ես ինձնից: 
Իսկ այժմ ընդունիր համբույրս և մնաս բարև:

Քո Աննա Սարոյան
Դ
Թիֆլիս, 11 հոկտեմբերի 1880
Սիրելի Հռիփսիմե,
Նախորդ նամակովս խոստացել էի քեզ տեղեկություն տալ մեր ընտանիքից և ահա կատարում եմ խոստումս:

Նախ պիտի ասեմ, որ Գրիգորը հիվանդ է, հազում է: 
Այս հինգերորդ օրն է, որ գիմնազիոն չի գնում, բժիշկները խորհուրդ են տալիս առժամանակ ձեռք վերցնելու պարապմունքներից: 
Ես սաստիկ երկյուղ եմ կրում, որ նրա հիվանդությունը թոքախտ լինի, մանավանդ որ նա կազմվածքով շատ թույլ է և նիհար: 
Դու գիտես, թե որքան եմ սիրում եղբայրներիս, առավելապես Գրիգորին, որը այս վերջին ժամանակներս մանավանդ ինձ համար թե՝ եղբայր է բառիս բուն նշանակությամբ, և թե ամենամտերիմ խորհրդակից: 
Ես սարսափում եմ, որ լսում եմ նրա խուլ հազի ձայնը, մանավանդ գիշերները, երբ քնած է լինում: 
Նա շատ է պարապում, չափից դուրս պարապում է, այդ վատ է ազդում նրա հիվանդությանը:

Բայց Գրիգորի հիվանդությունից զատ մի ուրիշ հանգամանք էլ կա, որ պակաս մտահոգություն չի պատճառում մեզ: 
Դու գիտես, թե հայրս ինչպիսի զվարճասեր և կատակասեր մարդ է, բայց վերջին ժամանակներս մեծ փոփոխություն է նկատվում նրա մեջ. օրինակ՝ երեկոները վերադառնում է տուն միշտ մի տեսակ տխուր ու մտախոհ և գլխարկն աչքերի վրա վայր թողած, այնինչ առաջ՝ նա գլխարկը միշտ ետ գցած էր ունենում ճակատի վրա և միշտ մրմնջում էր մի որևիցե ուրախ երգ: 
Խոսելիս էլ ամենքի հետ բարկացած է խոսում, կարծես ամենքն էլ նրան որևիցե անախորժություն են պատճառել, կարծես ամենքն էլ նրա առաջ մեղավոր են: 
Մի անգամ հարցրի պատճառը: 
Խոժոռած դեմքով նախ լուռ նայեց ուղղակի աչքերիս, հետո հանկարծ մի վայրկյան միայն ժպտաց, աչքերը վայր թողեց, ներքին շրթունքը կախեց և դեմքին տվեց մի այնպիսի ճիշտ և միևնույն ժամանակ ծիծաղելի արտահայտություն, որպիսին ունենում է երեխան այն ժամանակ, երբ նրան բոլորովին իզուր մեղադրում ես չարություն անելու համար:

— Ես ի՞նչ մեղավոր եմ, օրիորդ, — արտասանեց նա բարակ, իբրև թե երեխայական ձայնով. — Կիրակոսյանը չարություն է անում, դուք ի՞նձ եք մեղադրում: 
Ուզում եք Մարտիրոսյանին հարցրեք:

Չկարողացա ծիծաղս զսպել և գրկեցի նրան:

— Հայրի՛կ, մի՞թե տխուր ժամանակդ էլ կարողանում ես կատակներ անել, — բացականչեցի ուրախացած:

— Ուզում եք Մարտիրոսյանին հարցրեք, — կրկնեց նույն բարակ ձայնով:

Դարձյալ ծիծաղեցի և ավելի ամուր գրկեցի նրան: 
Նա կմկմաց, ազատվեց գրկիցս, ժպտաց՝ նայելով աչքերիս և քնքշորեն համբուրելով ճակատս, դուրս գնաց իր առանձնասենյակը:

Մտախոհությամբ նայեցի նրա ետևից: 
Ինչպես շուտ և հեշտությամբ կարողացավ ազատվել բացատրությունից: 
Այնուհետ ամեն անգամ նկատում եմ, որ նա ամեն կերպ աշխատում է խույս տալ ինձնից, իսկ երբ այդ չի հաջողվում, դարձյալ սկսում է կատակ անել և, զարմանալի է, չնայելով, որ այդ կատակներն ակամա է անում (ես այդ շատ լավ եմ նկատում ), բայց նրանք երբեք անհամ չեն դուրս գալիս և միշտ ունենում են իրենց ազդեցությունը, գոնե ով այդ ժամանակ նայում է նրան (մինչև անգամ ես), չի կարողանում զսպել ծիծաղը: 
Սակայն իզուր է աշխատում ծածկել ինձնից իր վիշտը. և որ մի վիշտ — և այն էլ ծանր վիշտ — կրծում է նրա սիրտը և մեծ մտատանջություն է պատճառում նրան — այդ ես գիտեմ, այդ ես պարզ տեսնում եմ: 
Չեմ կարծում, թե նրա վիշտը Գրիգորի համար լինի, որովհետև Գրիգորն այնքան էլ հիվանդ չէ, որի համար կարող լիներ այնքան մտատանջվել: 
Ուրիշ բան կա անշուշտ, որ մենք չգիտենք: 
Մայրս խիստ անհանգիստ է. ասում է, որ գիշերները նա հանգստություն չունի, իսկ երբեմն քնած ժամանակ, ասում է, կարծես վախեցած, հանկարծ բղավում է և վեր թռչում, երբեմն էլ երազում, ասում է, ուղղակի լաց է լինում...
Մնացել եմ տարակուսած: 
Ի՞նչ է նշանակում այս:

Քո Աննա Սարոյան
Ե
Թիֆլիս, 11 հոկտեմբերի 1880
Սիրելի Հռիփսիմե,
Այս անգամ դարձյալ հորս մասին պետք է գրեմ, որովհետև բոլոր մտածությանս առարկան նրա տարօրինակ դրությունն է, որից մինչև այժմ ոչինչ չեմ հասկանում:

Անցյալ կիրակի մեր տուն եկավ Թոմաս Գասպարիչը: 
Դու ճանաչում ես նրան — այն անատամ, ժամանակից շատ վաղ ծերացած, անտերությունից սրա-նրա դռանն ապրող, իր ասելով «օտստավնոյ տիտուլյարնի սովետնիկը», որ ոչ մի օր եկեղեցուց ետ չի ընկնում և ինչպես ավետարանն ու սաղմոսը, նույնպես և եկեղեցական բոլոր արարողությունները շատ լսելուց ու կարդալուց անգիր գիտե: 
Նա նույնն է մնացել, ինչպես տեսել ես նրան երկու տարի առաջ, ծերության ժամանակ մարդկանց մեջ փոփոխությունը շատ աննկատելի է կատարվում: 
Հագուստն էլ նույնն է. նույն խունացած գլխարկը կարմիր կանտերով, նույն խունացած նշանազգեստը հնությունից սևացած երկաթե կոճակներով և նույն ձեռնափայտը, որից նստած ժամանակն անգամ չի բաժանվում: 
Եղանակը, չնայելով աշուն էր, շատ տաք էր: 
Ես նստած էի սենյակումս բաց լուսամուտի առաջ և կարդում էի Տուրգենևը: 
Եղբայրներս տանը չէին, մայրս խոհանոցումն էր, իսկ հայրս դուրսը, պատշգամբում: 
Նա նստած էր լուսամուտից հեռու մեջքը դեպի ինձ արած և մտախոհ նայում էր քաղաքին: 
Երևի չգիտեր, թե ես տանն եմ և նայում եմ իրեն, ապա թե ոչ աչքերիս առաջ անձնատուր չէր լինի իր տխուր մտածմունքներին: 
Բայց նա այն աստիճան խորասուզված էր մտածմունքների մեջ, որ չնկատեց, թե ի՞նչպես Թոմաս Գասպարիչն իր դանդաղ, երերուն քայլերով մոտեցավ նրան:

— Շատ խորն ես մտածում, աղա Գևորգ, — կարճ ժամանակ նրա մոտ լուռ կանգնելուց հետո, ասաց Թոմաս Գասպարիչը, իր բութ հայացքով կողքից շարունակ նայելով նրանք
Հայրս հանկարծ սթափվեց և նայեց նրան: 
Առաջին նվագ, կարծես չկարողացավ ճանաչել նրան, որովհետև նախ մի րոպե, ըստ երևույթին զարմացած և լուռ, նայեց նրա դեմքին, հետո հանկարծ բացականչեց.
— Ա, Թոմաս Գասպարի՜չ, այդ դո՞ւ ես... 
Բարև (ու մեկնեց նրան ձեռքը), Ի՞նչպես ես: 
Քեֆդ լա՞վ է, համեցիր, նստիր: 
(Նա կանչեց ծառային, որ մի աթոռ բերի): 
Նոր լուր կունենաս, ասա տեսնենք: 
Անպատճառ եկեղեցուցն ես գալի:

— Բաս ո՞րտեղից պետք է գամ, — մրթմրթաց Թոմաս Գասպարիչը, կարծես նեղացած, որ այդ բանի համար դարձյալ հարցնում են իրեն:

— Իհարկե, ինձ համար էլ կաղոթեիր:

— Անպատճառ: 
Քեզ համար էլ որ չաղոթեմ, աղա Գևորգ, բաս էլ ո՞ւմ համար պետք է աղոթեմ:

— Քեզ համար:

— Է, ամեն մարդ որ մենակ իր գլխի մասին մտածի, այդ ո՞ւր կգնա:

— Իր գրպանն ու փորը... 
Բայց ասա տեսնենք աղոթքիդ մեջ ի՞նչ էիր խնդրում ինձ համար:

— Ի՞նչ... 
Ա՛յ ինչ, — ասաց Թոմաս Գասպարիչը, նստելով ծառայի բերած աթոռի վրա: 
— Նախ և առաջ խնդրում էի, որ ամենակարողն աստված քեզ և ընտանիքիդ երկար կյանք տա... «Կյանքս խնդրյաց ի քեն և ետուր նմա ընդերկայն ավուրս՝ հավիտյանս հավիտենից»: 
Երկար կյանքն, իհարկե, ամեն բանից լավ է, այդպես չէ՞, աղա Գևորգ:

— Իհարկե... շարունակիր:

— Հա, նախ և առաջ խնդրում էի, որ ամենակարողն աստված քեզ...
— Հեր օրհնած, այդ խո ասացիր, — անհամբերությամբ և մի քիչ էլ ջղայնացած ընդհատեց հայրս: 
— Շարունակի՜ր:

Թոմաս Գասպարիչը տարակուսանքով և զարմացած նայեց նրան, առաջին անգամն էր, որ հայրս նրա հետ այդպես էր խոսում:

— Հետո խնդրում էի, — շարունակեց նա այս անգամ փոքր-ինչ անվստահ եղանակով, — որ ամենակարողն աստված քեզ և ընտանիքիդ...
— Էլի՞, — նորից ընդհատեց հայրս նրան անհամբերությամբ:

— Չէ, աղա Գևորգ, շարունակում եմ, — շտապեց պատասխանել խեղճ Թոմաս Գասպարիչը, — ... որ ամենակարողն աստված քեզ և ընտանիքիդ երկար կյանքի հետ առողջություն տա... երկար կյանքն առանց առողջության, իհարկե, մի կոպեկ չարժե. այդպես չէ՞, աղա Գևորգ:

— Այդպես է, այդպես... շարունակիր, — մեքենայաբար կրկնեց հայրս, առաջվա նման մտախոհությամբ նայելով քաղաքին: 
Նա կարծես այլևս չէր լսում Թոմաս Գասպարիչին:

— Հետո խնդրում էի, — շարունակեց Թոմաս Գասպարիչը, — որ ամենակարողն աստված գործիդ հաջողություն տա, սրտիդ բարի ցանկություններին կատարումն տա, ուրախություն, երջանկություն տա, որդոցդ բարի միտք և սիրտ տա, որ քեզ սիրեն, հարգեն և պատվեն... 
Խնդրում էի, որ քեզ և բոլոր ընտանիքիդ ամեն չարից հեռու պահի, սատանայի փորձությունից ազատ պահի, թշնամու սրտով չանե. «փրկյա զիս իր ձեռաց թշնամյաց և ի հալածչաց իմոց», խնդրում էի, որ իր սուրբ ողորմությունը միշտ անպակաս անի քեզնից և քո ընտանիքից, «ողորմություն քո, տեր, զհետ իմ եկեսցե զամենայն ավուրս կենաց իմոց»...
Նա լռեց և կարծես նոր տեսավ, որ հայրս ոչ նայում էր և ոչ լսում նրան: 
Նա գլուխը փոքր-ինչ թեքելով, առաջ տարավ, որպեսզի լավ նայի հորս դեմքին, որ ամբողջապես դեպի քաղաքն էր դարձած:

— Հը, ի՞նչ է... պրծա՞ր, — մտախոհությունից սթափվելով և դեմքը դեպի նա դարձնելով, հարցրեց հայրս:

— Ես պրծա, աղա Գևորգ, բայց դու ինձ չէիր լսում, կարծես:

— Կարծե՞ս, — հարեց հայրս ծաղրական եղանակով: 
— Ընդհակառակն, իմ պատվելի տիտուլյարնի սովետնիկ, ես քո պատմածն ավելի լավ էի լսում, քան թե դու ինքդ... 
Բայց այդ թողնենք, ուրիշ բան խոսենք... 
Ինչ նոր լուր ունես, ասա տեսնենք:

— Է՛հ, աղա Գևորգ, ես ինչ նոր լուր պետք է գիտենամ, բացի եկեղեցուց, ո՞ւր եմ գնում, որ ինչ լուր լսեմ... 
Լրագիրը դուք եք ստանում, նոր լուրերը դու կլինես կարդացած:

— Այս քանի ժամանակ է ինչ ձեռքս լրագիր չեմ առել... 
Ապա գնա տես, սեղանի վրա կլինի լրագիրը, բեր կարդա մոտս... 
Սպասիր, լա՛վ, դու նեղություն մի կրիր, ծառան կբերի:

Նա դարձյալ կանչեց ծառային և հրամայեց, որ լրագիրը բերի:

Ես լուսամուտից տվեցի ծառային լրագրի համարը: 
Ծառան տարավ տվեց Թոմաս Գասպարիչին:

Թոմաս Գասպարիչը նախ հանեց ակնոցը, որ պահում է, ինչպես գիտես, առանձին պատյանի մեջ, դրեց աչքերին և սկսեց կարդալ: 
Կարդաց մի քանի լուր, թե ինչպես մի երիտասարդ անհայտ պատճառներից այսինչ տեղն և այսինչ ժամանակ անձնասպանություն է գործել («սիրահարված կլիներ» — այստեղ նկատեց հայրս), թե ինչպես մի կին մի անգամից երեք երեխա է ծնել, երեքն էլ կենդանի, թե ինչպ՛ես այսինչ տեղ ավազակները ճանապարհին կողոպտել և սպանել են ճանապարհորդներին, թե ինչպես այսինչ հայտնի վաճառականը սնանկացել է, նրա բոլոր կայքը գրավել, աճուրդով վաճառել են...
Հայրս սկզբում, ըստ երևույթին, հետաքրքրությամբ էր լսում Թոմաս Գասպարիչին, բայց վերջինս այնքան դանդաղ և անվարժ էր կարդում, որ նա շատ շուտով ձանձրացավ և դեմքը դարձյալ շրջեց դեպի քաղաքը: 
Սակայն, ինչպես նկատում էի, այնուամենայնիվ, լսում էր և լսում ինքն իրեն ստիպելով, կարծես չէր ուզում անձնատուր լինել մտախոհությանը, որ ինչպես երևում էր, ակամա պաշարում էր նրան: 
Վերջ ի վերջո դարձյալ սկսեց հետաքրքրությամբ լսել, և զարմանալի է նրա հետաքրքրությունն այն աստիճանի հասավ, որ մինչև անգամ դարձավ Թոմաս Գասպարիչի կողմը, արմունկով կռթնեց ծնկան վրա և սկսեց շեշտակի նայել նրա շրթունքներին: 
Այս անգամ տեսնում էի նրա դեմքը և երբեք չեմ կարող մոռանալ այն հայացքը, որով նայում էր այդ ժամանակ, այդ հայացքի մեջ կար և մեծ հետաքրքրություն, և մեծ երկյուղ, և մի տեսակ բան, որ ոչ կատաղություն էր, ոչ ստրջանք և ոչ հուսահատություն: 
Վերջին լուրը լսելով, հանկարծ այնպիսի ուժով դուրս խլեց լրագիրը Թոմաս Գասպարիչի ձեռքից, գոռալով — «Ինչ վա՛տ ես կարդում» — այնպե՜ս ճղեց և ձեռքում ճմլելով, շպրտեց պատշգամբից ներքև, որ կարծեցի, թե խելագարվեց: 
Ինքս էլ չիմացա, թե ինչպես այդ ժամանակ գլուխս հանեցի լուսամուտից դեպի դուրս և նայեցի նրա կողմը: 
Նա հանկարծ տեսավ ինձ, և ես մինչև հիմա էլ զարմացած եմ մնացել, թե ինչպես այնպես արագ կարողացավ փոխել դեմքի արտահայտությունը, ձեռքերը վայր թողած՝ կանգնեց հանդարտ, աչքերը խոնարհեցրեց, ներքին շրթունքը կախեց (ինչպես այդ արավ մի անգամ, երբ հարցրի նրա մտահոգության պատճառը) և ասաց բարակ, իբրև թե մանկական ձայնով,
— Ես ինչ մեղավոր եմ, օրիորդ... բաս ինչո՞ւ Թոմաս Գասպարիչը այնպես վատ է կարդում...
Բայց այս անգամ չծիծաղեցի, ինչպես առաջ. արդյոք նրա համար, որ արդեն հասկանում էի, թե ինչ են նշանակում նրա այդպիսի կատակները, թե նրա համար, որ այս անգամ նրա կատակը բավական անհամ դուրս եկավ — չգիտեմ: 
Այդ, կարծես ինքն էլ զգաց և, մի րոպե շփոթվելով իմ անթարթ, լուրջ հայացքից, հանկարծ նայեց Թոմաս Գասպարիչին և բարձրաձայն ծիծաղեց:

— Աննա, — բացականչեց նա, առանց իմ կողմը նայելու, — թե աստվածդ կսիրես, մեկ նայիր մեր տիտուլյարնի սովետնիկին:

Նայեցի Թոմաս Գասպարիչին, բայց դարձյալ չծիծաղեցի, թեև այդ րոպեին նա շատ ծիծաղելի էր: 
— Նստած էր անշարժ՝ ակնոցն աչքերին և կատարյալ ապուշի նման բերանը բաց՝ նայում էր հորս: 
Նրա ձեռքերը մնացել էին այնպես, ինչպես որ բռնած ուներ լրագիրը կարդալիս: 
Կարծես նրան դիտմամբ նստեցրել էին այդ դրության մեջ, որպեսզի հանեն նրանից մի ծաղրական պատկեր: 
Հորս բարձրաձայն ծիծաղից նա հանկարծ սթափվեց և ժպտալով դարձավ ինձ.
— Տեսնո՞ւմ ես, Աննա, ինչ չարաճճի մարդ է եղել հայրդ, — ասաց գլուխը շարժելով: 
— Լրագիրը ձեռքիցս խլեց, ճղեց, ճխլեց, պատշգամբից ներքև գցեց, ասա ինչո՞ւ...
— Նրա համար, իմ պատվելի տիտուլյարնի սովետնիկ, որ... ճաշին մեզ մոտ կլինես, — ասաց հայրս և գնաց դեպի իր առանձնասենյակը:

Դիտմամբ այս անցքն այսպես մանրամասն նկարագրեցի նամակիս մեջ, սիրելի Հռիփսիմե, որպեսզի ցույց տամ, թե որքան մեծ է այն գաղտնի վիշտը, որ այնքան մտատանջություն պատճառելով, այսպիսի դրության մեջ է ձգել հորս:

Ինչպե՛ս վախենում եմ, թե մի՞գուցե խելագարվի... 
Սարսափը, անասելի վիշտն ու հուսահատությունը պաշարում են ինձ, որ մտածում եմ, թե կարող է այդպիսի դժբախտություն պատահել... 
Բայց ի՞նչ անեմ, ի՞նչ... ինչո՞վ կարելի է այդ դժբախտության առաջն առնել...
Սրտիս վատ նախազգացումներից ես ավելի եմ սարսափում...
Ընդունի՛ր ջերմ համբույրներս:

Քո Աննա Սարոյան
Զ
Թիֆլիս, 23 նոյեմբերի 1880
Անգին քույրիկ,
Գուշակությունս ճիշտ դուրս եկավ. — դժբախտությունը — և այն էլ ի՛նչպիսի դժբախտություն — առաջին անգամ բաց արավ մեր տան դուռն և ներս մտավ այնտեղից այլևս երբեք չհեռանալու համար: 
Մենք համարյա միանգամից զրկվեցինք մեր բոլոր կարողությունից, մեր բոլոր հարստությունից, հայրս աջ ձեռքով անդամալույծ եղավ և խելագարվեց: 
Ահա թե ինչ եղավ նրա բոլոր մտատանջությունների, նրա գաղտնի վշտի, նրա օտարոտի դրության հետևանքը: 
Իսկ պատճառը հորս պարտքերն են եղել, որոնց գոյության մասին մենք նույնքան տեղեկություն ունեինք, որքան տեղեկություն ունեինք, թե մեր գլխին մի այսպիսի սարսափելի փորձանք պետք է գար... 
Բայց մինչև հիմա էլ զարմանքից չեմ կարողանում ուշքի գալ, թե հայրս այնքան պարտք ե՞րբ է արել, և ի՞նչ բանի համար... 
Մայրս ասում է, որ նա մոլի խաղացող էր. այդ ես ինքս էլ գիտեի, բայց մի՞թե խաղալով այդքան պարտքեր են անում, այդքան տանուլ են տալիս... 
Ո՜չ, ո՜չ, ես այդ բանին ոչ մի կերպ չեմ ուզում հավատալ և երբեք էլ չեմ հավատալ... 
Գուցե, այո, ուրիշ մարդիկ այդպես անեն, բայց իմ հայրը... դու խո քիչ թե շատ ճանաչում ես հորս, դու խո գիտես, թե որքան ազնիվ, պատվասեր և հեռատես մարդ էր նա. մի՞թե այդպիսի գեղեցիկ հատկություններ ունենալով նա կարող էր չհասկանալ, թե ապագայում ինչ սարսափելի հետևանքներ կարող էր ունենալ խաղալու սերը: 
Ի՞նչ, մեծ է այդ սիրո, այդ մոլության զորությունը, մարդկային բոլոր գեղեցիկ հատկությունները կորցնում են իրենց ուժը դրա առաջ, այո՞, ճի՞շտ է այդ, հավատալո՞ւ է այդ... 
Ով ուզում է թող այդ ճիշտ համարի, ով ուզում է թող հավատա դրան, բայց ես չեմ հավատում. չեմ հավատում որովհետև այդ անկարելի եմ համարում գոնե հորս վերաբերմամբ... 
Ա՛խ, մի՛ կարծիր, թե որդիական անհուն սիրուց կուրացած միայն՝ ես այսպես պաշտպանում եմ հորս, ո՜չ, ամենքն էլ, ով ճանաչում է նրան, կասեն, որ հայրս այդպես թեթևամտությամբ չէր կարող վերաբերվել դեպի իր և իր ընտանիքի երջանկությունն ու պատիվը, որքան էլ նրա մեջ բուռն ցանեությամբ գործեր խաղալու սերը, մոլությունը:

Ես ճանաչում եմ հորս, ինչպես ինքս ինձ. նրա բնավորության բոլոր կողմերը, նրա հոգին բաց էր իմ առաջ, որպես մի պատկեր իր պարզ ու որոշ գծերով, և ես համարձակ, առանց կույր կողմնապահության պետք է ասեմ, որ նրա պես ընտանիքը պաշտող և նրա պատվի համար գլուխը ետ դրած մարդ ճրագով պիտի որոնել: 
Ամենավաղ մանկությունիցս, գիտակցությանս բացվելու օրից սկսած մինչև այժմ դեռ չեմ հիշում գեթ մի օր, որ նա մի վատ խոսք ասած լիներ մորս, կամ մեզ — իր զավակների վրա ձեռք լիներ բարձրացրած, նա մեզ պահել է միշտ սիրո և խաղաղության մեջ, ազատ ընտանեկան ամեն տեսակ տարաձայնություններից և երկպառակություններից, նա մեր ամենաչնչին կապրիզներն անգամ անտրտունջ բավարարել է և ընտանիքի երջանկության ու պատվի նախանձախնդիր նրա սրտի մեջ մենք միշտ հովանի կյանք ենք գտել: 
Եվ այդ բոլորից հետո, ասա՜, սիրելիս, մի՞թե ես իրավունք ունեմ թեկուզ ենթադրելու, որ այդ միևնույն հայրս, որ միշտ անփոփոխ է մնացել իմ աչքում (և ես կերդվեմ, որ չեմ խաբվել), իր ընտանիքի երջանկությունը, պատիվը, ապագան, ամեն ինչ, որոնց համար կյանքը ետ ուներ դրած, այդպես թեթևամտորեն տանուլ տար կանաչ սեղանի վրա...
Ա՛խ, ո՛րքան ծանր է, ո՛րքան ծանր է, սիրելի՛ քույրիկ...
Այսքան ժամանակ ոչ մի ծանր վիշտ տեսած չլինելով մեր ընտանիքի մեջ, այժմ այս սոսկալի դժբախտության առաջ զգում եմ, որ հոգիս շատ հեշտությամբ է ընկճվում... 
Եվ կարե՞լի է միթե անվեհերությամբ դեմ գնալ ճակատագրի մի այսպիսի հարվածի: 
Ո՞վ է ուշադրություն դարձնում, թե զրկվեցինք մեր բոլոր կարողությունից, դրա մասին չեմ էլ մտածում կամ գեթ ափսոսում, այլ հա՛յրս, հա՛յրս, ես տանջվում եմ հորս համար: 
Ես և մեր բոլոր ընտանիքը կորցրինք մի այնպիսի հայր, որպիսին կարող չէ տալ աշխարհն իր բոլոր գանձերով: 
Եվ դեռ փառք աստուծո — այո, փառք աստուծո, — որ կաթվածն այնքան էլ սաստիկ չէր, ապա թե ոչ, նա կարող էր բոլորովին անդամալույծ դառնալ կամ իսկույն մեռնել:

Բայց ամենից ավելի ինձ տանջում, հուսահատեցնում է այն հանգամանքը, որ նրա խելքն այլևս գլխին չէ: 
Արդյոք հասկանո՞ւմ ես, երևակայո՞ւմ ես, սիրելի քույրիկ, թե ինչ է նշանակում խելագարված լինել: 
— Այդ նշանակում է լինել մեծ մարդ և միևնույն ժամանակ — երեխա, այդ նշանակում է անել այն, ինչ որ շուրջդ ոչ ոք չի անում, և չի անի այն, ինչ որ շուրջդ ամենքն են անում, այդ նշանակում է հիմարների ծաղրի և խելոքների խղճահարության թշվառագույն առարկա լինել, այդ նշանակում է բնությունից անարգված լինել, մարդկային իրավունքներից զրկված լինել, ապրողների ցանկից դեռ կենդանության ժամանակ ջնջված լինել, այդ նշանակում է հազարավոր ապրողների մեջ ապրել իբրև առանձին մարդ, ինչպիսին մի ամայի անապատի մեջ, որտեղ շրջապատդ դեպի քեզ լուռ է և խուլ և որտեղ դու ինքդ շրջապատիդ համար լուռ ես և խուլ, այդ նշանակում է տեսնել և չճանաչել, լսել և չիմանալ, ապրել և չզգալ, այդ նշանակում է կրքեր չունենալ — կյանքի խորհրդի այդ բանալիները: 
Սոսկալի՛ է, սոսկալի՛...
Ների՜ր, սիրելի Հռիփսիմե, նամակս երկար չեմ կարող շարունակել. — ամբողջ հոգեկան աշխարհս փշրված է:

Քո Աննա Սարոյան
Է
Թիֆլիս, 7 դեկտեմբերի 1880
Իմ քաղցրիկ ընկերուհի,
Շնորհակալ եմ ցավակցությանդ համար: 
Այո՜, լավ կլիներ, շատ լավ, եթե մոտս լինեիր, զգում եմ, թե ո՜րքան կթեթևանար սիրտս այդ ժամանակ, բայց այդ տեղից հեռանալդ անկարելի ես համարում: 
Ինքս էլ գիտեմ, որ այդ անկարելի է, որ այդ քեզնից չի կախված, և այդ պատճառով երբեք չէի կամենալ, որ մի այդպիսի մեծ զոհաբերություն անեիր ինձ համար: 
Վնաս չունի: 
Այն էլ բավական է, որ մեր սրտերը կապում ենք իրար հետ նամակագրությամբ:

Մեր նախկին բնակարանից տեղափոխվեցինք, նա այլևս մեզ չի պատկանում: 
Այնտեղից մեզ վռնդեցին — գուցե այդ վերջին բառը քեզ շատ կոպիտ երևա, բայց այդ այդպես է — մեզ վռնդեցին քաղաքավարի կերպով, և մեզ համար այդ առավել ևս զգալի էր... 
Երանի նրան, ով չի զգացել, թե ինչ է նշանակում իր նախկին մշտական բնակարանից վերջնականապես տեղափոխվել և այն էլ ինչպես — ստիպված, ակամա: 
Իսկույն զգում ես, որ սրտիցդ մի բան կտրվում է, ինչպես այն ժամանակ, երբ սրտակից բարեկամիդ հավիտյան մնաս բարև ես անում: 
Տան պատուհանները, դռները, պատերը, յուրաքանչյուր աղյուսը, այնտեղ ընկած յուրաքանչյուր մի ծեղ զգում ես, որ անգին է քեզ համար, և դու ոչ մի կերպ չես ուզում բաժանվել, անջատվել նրանցից ընդմիշտ: 
Այո՛, շատ դժվար է, ծանր է, դառն է հավիտյան թողնել և առավել ևս վռնդված լինել այնտեղից, որտեղ ծնվել և անց ես կացրել մանկությանդ ոսկի ժամերը և որտեղի հետ կապված են կյանքիդ ամենաքաղցր հիշողությունները:

Այժմ մենք բնակվում ենք մեր հին տանը, որ մի կերպ կարողացանք ազատել պարտապանների ճանկերից: 
Դու տեսել ես այդ տունը՝ ետ ընկած փողոցում, խոնավ, մռայլ պատերով, որոնք կարծես միշտ լաց են լինում: 
Ամեն անգամ, որ մտնում եմ այս տան սենյակները, մի տեսակ անբացատրելի, ծանր, սաստիկ ծանր թախիծ պատում է սիրտս, հուսահատությունն ու կատաղությունը միաժամանակ պաշարում են ինձ, և դառն արտասուքը ակամա խեղդում է կոկորդս...
Ա՛խ, Հռիփսիմե, անգին քույրիկս, որքան դառն, որքան անտանելի է կյանքը... 
Գոնե նա այնքան չնչին չլի՛ներ, գոնե նա ունենար մի մեծ նշանակություն, մի մեծ նպատակ, որի համար արժենար կրել նրա տված այսքան դառնությունները... 
Ոչնչի համար չարաչար տանջվել — մի՛թե մարդս դրա համար է միայն ծնված... 
Մի՞թե մարդուս կյանքը, որ վերջանում է ոչնչով, նրա խորհուրդը պետք է լինի նույնպես ոչինչ... մի՞թե... 
Ինչպիսի մռայլ մտքեր են պաշարում ինձ... 
Մտածությանս թելը խճճվում է և հանկարծ կտրվում... 
Ոչնչությո՛ւն, ոչնչությո՛ւն... 
Ես սարսափում եմ...
8 դեկտեմբերի
Երեկ ամբողջ մտավոր և հոգեկան աշխարհս այնպիսի մի հուզմունքի մեջ ընկավ, սիրելի Հռիփսիմե, որ նամակս չկարողացա շարունակել, գրիչս վայր ձգեցի, դուրս գնացի և, ինքս էլ չգիտեմ որտեղ և որքան ժամանակ, սկսեցի թափառել: 
Վերջին ժամանակներս այդպիսի օտարոտի հուզմունքներ ինձ շատ հաճախ են պատահում: 
Չնայելով, որ ես ոչ մի կերպ չեմ ուզում նրանց անձնատուր լինել, բայց նրանք ակամա հափշտակում են ինձ: 
Եվ, զարմանալի է, չնայելով, որ այդ հուզմունքները ծանր, շատ ծանր են լինում, բայց, այնուամենայնիվ, մի տեսակ անբացատրելի թեթևություն են տալիս. — ուրիշ կերպ ի՞նչպես բացատրեմ հոգեկան այն դրությունը, որ ստանում եմ այդպիսի հուզմունքների ժամանակ. — մտքերի մեջ խորասուզված նայում եմ շուրջս, — երկնքին, երկրին, ամբողջ բնությանը, նայում եմ մարդկանց, կենդանիներին, թռչուններին, միջատներին, նայում եմ, նայում և հանկարծ զգում եմ, որ մի տեսակ հեգնական ժպիտ ակամա ծամածռում է դեմքս: 
Ոչնչությո՛ւն, ոչնչությո՛ւն, ոչնչությո՛ւն, — արտասանում եմ ինքս ինձ և զգում եմ, որ սրտիս մեջ այլևս ոչ մի վիշտ, ոչ մի դառնություն չկա. մարդկային զգացողական բոլոր կարողություններս, կարծես, միանգամից դադարում են գործելուց կամ ոչ մի կարիք չեն ունենում գործելու: 
Հավատը, հույսը և սերը, որոնք մարդկային կյանքի հիմունքն են համարվում, կարծես փշրվում, չքանում են իմ մեջ և այնուհետև ամեն բանի, մինչև անգամ մեր թշվառության վրա սկսում եմ նայել խորին սառնասրտությամբ, նույնիսկ արհամարհանքով... 
Սակայն բարեբախտաբար թե դժբախտաբար, այդ երկար չի տևում, սակավ առ սակավ այդ տարօրինակ դրությունից դուրս եմ գալիս, որի միջոցին երբեմնակի սարսափի նման մի տեսակ անբացատրելի սարսուռ ցնցում է ողջ մարմինս, կարծես մի ինչ-որ ոճրագործություն լինեմ կատարած... 
Ի վերջո, առաջվա վիշտն ու դառնությունը նորից պաշարում են ինձ, հոգիս նորից ընկճվում է, նորից սկսում եմ տանջվել... 
Որքա՛ն զարմանալի է մարդկային հոգեկան աշխարհը, որքա՛ն մութ, որքա՛ն անբացատրելի և անիմանալի խորշեր ունի նա:




 --------------------------------------- 


Հորս դրությունը նույնն է, ինչ որ առաջ: 
Նա բոլորովին խելագարված է, բայց նրա խելագարությունը շատ հանդարտ է, որի պատճառը, կարծում եմ, անդամալուծությունը պիտի լինի, չի կարողանում ազատ շարժումներ գործել կամ ազատ խոսել: 
Սակայն վերջին օրերս ձեռնափայտի՝ կամ իմ և մորս օգնությամբ կարողանում է կամաց ման գալ տանը, հազիվ շարժելով ոտները: 
Նա ոչ ոքի չի կարողանում ճանաչել, պատահում է երբեմն, որ մայրս կամ եղբայրս մտնում են նրա մոտ, սկսում են խոսել նրա հետ, հարցնում են՝ ճանաչո՞ւմ է իրենց, նա անթարթ, կարծես ամենայն մտառությամբ նայում է նրանց դեմքին, առողջ ձեռքում միշտ խաղացնելով թաշկինակը, դեմքը շրջում է նրանցից և չի պատասխանում: 
Ինձ էլ չի ճանաչում, բայց ինձ հետ սիրով և քնքշությամբ է խոսում: 
Երբ մտնում եմ նրա մոտ, ինչպես նկատում եմ, ուրախանում է, բայց եթե ամբողջ օրերով չերևամ էլ աչքին, չի հիշի: 
Խոսակցությունը անմիտ է և անկապ. հարցերին պատասխանում է, բայց ոչ այն, ինչ որ ուղղակի այդ հարցերին է վերաբերում, այլ բոլորովին ուրիշ բան: 
Ինձ միշտ սիրուն աղջիկ է անվանում, անունս մոռացել է և, չնայելով, որ ամեն անգամ հիշեցնում եմ անունս, ասում է և իսկույն էլ մոռանում: 
Մի անգամ միայն — այն էլ հազիվ երկու րոպե — ճանաչեց ինձ և լաց եղավ: 
Սակայն վերջին օրերումս, ինչպես նկատում եմ, ուշքը քիչ-քիչ սկսում է գլխին գալ, անցյալից մի-մի բան հիշում է և նույն րոպեին էլ մոռանում, իսկ առաջ բոլորովին ոչինչ չէր հիշում: 
Այդ ինձ հույս է տալիս, որ վերջ ի վերջո գուցե առողջանա: 
Բժիշկն էլ հույս է տալիս, բայց ասում է, որ կառողջանա ոչ բոլորովին: 
Թո՛ղ, թո՛ղ ինչպես կուզե՝ առողջանա, միայն թե ներկա դրության մեջ մինչև վերջը չտեսնեմ նրան: 
Դու չես կարող երևակայել, անգին քույրիկ, թե ի՛նչ սոսկալի, ի՛նչ անտանելի տանջանք եմ կրում ես, երբ ամեն անգամ, մտնելով նրա մոտ, հանդիպում եմ նրա միշտ անմտորեն ժպտող հայացքին և լսում եմ նրա նույնքան անմիտ թոթովանքը…
Անցյալ օրն էր: 
Ինչպես միշտ, նույնպես և այդ առավոտ, մտա նրա սենյակը: 
Մորս և ծառայի օգնությամբ արդեն հագնվել և լվացվել էր (առավոտները նա միշտ վաղ է զարթնում, առհասարակ շատ քիչ է քնում): 
Երբ ներս մտա, նստած էր մահճակալի վրա և թաշկինակն իր սովորության համեմատ խաղացնում էր ձեռքին: 
Ինձ տեսնելուն պես դեմքը խոժոռեց (այդ առաջին անգամն էր, որ ինձ այդպես էր հանդիպում) և հետո, երևի ճանաչելով, ժպտաց և, բարևելու փոխարեն, թաշկինակը քնքշորեն իմ կողմը գցեց: 
Իսկույն բռնեցի թաշկինակը, նախքան գետին կընկներ, և նստեցի նրա մահճակալի վրա:

— Հայրիկ, ի՞նչպես ես այսօր, հարցրի թաշկինակը տալով նրան:

— Լավ եմ, — պատասխանեց իր մշտական, բայց այս անգամ, կարծես ամոթխած ժպիտով և թաշկինակը նորից սկսեց խաղացնել ձեռքին:

Հարցիս տված ուղղակի պատասխանը ինձ շատ ուրախացրեց:

— Բայց ի՞նչդ է ցավում, հայրիկ, — հարցրի, այս անգամ կամաց գրկելով նրա մեջքը:

Նայեց դեմքիս: 
Այլևս չէր ժպտում:

— Ի՞նչ, — հարցրեց, կարծես, խորին մտառությամբ:

— Ասում եմ՝ ի՞նչդ է ցավում, ո՞րտեղդ է ցավում:

Խոր հառաչեց և հայացքը դարձրեց դեպի լուսամուտը:

— Շա՛տ վատ, շա՛տ վատ, — արտասանեց կամաց, բայց այնքան սրտառուչ ձայնով, որ աչքերս լցվեցին արտասուքով: 
Ես ավելի ամուր գրկեցի նրա մեջքը և երկար ժամանակ ոչինչ չկարողացա արտասանել: 
Նա թաշկինակն այլևս չէր խաղացնում ձեռքին և՝ կարծես տխուր մտածմունքների մեջ ընկղմված՝ շարունակ նայում էր դեպի լուսամուտը:

— Հայրիկ, ինձ չե՞ս ճանաչում, — հարցրի վերջապես:

Նորից նայեց ինձ, կարծես, աշխատելով մտաբերելու, թե ո՛վ եմ:

— Ոչ, — պատասխանեց միայն:

— Ես Աննան եմ, հայրիկ, ես քո աղջիկն եմ, — բացականչեցի:

— Ես աղջիկ չունեմ, — անտարբերությամբ արտասանեց և դեմքը նորից դեպի լուսամուտը դարձրեց:

— Ունես, ունես, ունես, հայրիկ, ի՞նչպես չէ, ունես աղջիկ, այդ ես եմ, ես քո Աննան եմ, մի՞թե ինձ չես հիշում:

Նա նույն անտարբերությամբ գլուխը շարժեց միայն և ոչինչ չպատասխանեց: 
Հուսահատությունից, վշտից և անզորությունից պատրաստ էի աղիողորմ լաց լինելու, բայց կարողացա զսպել ինձ:

Երկար ժամանակ մենք լուռ էինք: 
Առաջվա անորոշ մտախոհությամբ շարունակ նայում էր դեպի լուսամուտը, իսկ ես անթարթ՝ նրա դեմքին: 
Որքա՛ն քաղցր բան էր հիշեցնում ինձ այդ դեմքը, այդ գրավիչ, այդ սիրուն, այդ փափուկ, քաղցր, միշտ ժպտող դեմքը, որ առողջ ժամանակ (հիմա էլ) նայողին, կարծես, գգվում, փայփայում էր և ակամա քաշում դեպի ինքը, սիրեցնել տալիս իրեն: 
Երևակայությանս մեջ կենդանի կերպով և գիծ առ գիծ ներկայանում էին նրա այնքան ծիծաղելի ծամածռությունները, որ նա տալիս էր իր դեմքին կատակ անելիս: 
Որքա՛ն սազում էին նրան այդ ծամածռությունները, որքա՛ն շնորհքով էր անում նա իր կատակները և որքա՛ն սիրում էի այդ…	Հենց որ սկսում էր իր կատակները, ես սկսում էի ծիծաղել, ծիծաղում էի անդադար, մինչև որ մարմինս թուլանում էր, սիրտս ցավում և աչքերս ջրակալում էին: 
Մի անգամ նստած էի դաշնամուրիս առաջ և նվագում էի, երբ հանկարծ, կիտած հոնքերով շտապով ներս մտավ և մոտեցավ ինձ:

— Աննա, քեֆս խարաբ է, — ասաց, իբրև թե մի անախորժ բանից նեղացած. — թե արևդ կսիրես, վեր կաց, ուզում եմ «Բեթխեհեմի սենատն» ածել:

«Բեթհովենի սոնատը» բառերի գիտությամբ այդ աղավաղված արտասանությունը լսելով, թողի դաշնամուրի ստեղունքները և ծիծաղից թուլացա: 
Նա սկսեց ծաղրել ինձ՝ ի՝մ ծիծաղիս նմանեցնելով: 
Դրանից ծիծաղս ավելի սաստկացավ, նա նույնպես սաստկացրեց իր նմանողական ծիծաղը: 
Ես չկարողացա դիմանալ, վեր թռա և՝ կուրծքս բռնած՝ դուրս փախա սենյակից:

Ա՛խ, ինչքա՛ն լավ ժամանակ էր այդ, ինչքա՛ն երջանիկ էր նա,, ինչքա՛ն երջանիկ էի ես, ինչքա՛ն երջանիկ էինք մենք ամենքս... 
Իսկ ա՞յժմ... ա՞յժմ... 
Երջանիկ, բայց անդառնալի անցյալի և թշվառ ներկայի դառն գիտակցությունը հանկարծ այնպիսի սաստկությամբ ճմլեց սիրտս, այնպես ճմլեց, որ չեմ հասկանում, թէ ինչպես կարողացա դիմանալ այդ անասելի տանջանքին: 
Երկար չկարողացա մնալ նրա մոտ. արտասուքն արդեն խեղդում էր ինձ. դուրս եկա և ինչպի՛սի դառնությամբ ողբացի՝ մեր երջանիկ, անդառնալի անցյալը...
Ընդունիր ողջույնս, իմ անգին քույրիկ:

Քո Աննա Սարոյան
Ը
Թիֆլիս, 14 դեկտեմբերի 1880
Սիրելի Հռիփսիմե,
Հորս ցավալի դրությունն այն աստիճան զբաղեցնում էր ինձ, որ մեր ընտանիքի մյուս անդամների մասին վերջին անգամներս ոչինչ չէի գրում քեզ: 
Բայց նախ պետք է ասեմ, որ հորս դրության մեջ ոչ մի փոփոխություն չի կատարվել դեպի լավը: 
Նա դարձյալ ոչ ոքի չի ճանաչում: 
Մայրս, որ սկզբներում սաստիկ վատանում էր և համարյա թե միշտ լաց էր լինում, այժմ, կարծես, հաշտվել է իր դրության հետ, և այլևս ոչ մի տրտունջ չեմ լսում նրա բերանից. — նա, կարծես, տեղն ու տեղը սառել է: 
Ամեն օր վաղ առավոտյան մտնում է հորս մոտ, հագցնում է, լվացվել է տալիս նրան, թեյ է խմեցնում, ձեռքից բռնած՝ սենյակում մի քանի անգամ անցուդարձ անել է տալիս, կեսօրին իր ձեռքով ճաշ է ուտեցնում և երեկոյան դարձյալ թեյ, գիշերը հանում պառկեցնում է քնելու, և այդ բոլորը կատարում է լուռ, երբեմն միայն խոր հառաչում է: 
Շատ անգամ գիշերները լուսացնում է հիվանդի մոտ՝ աթոռի վրա, չնայելով թախանձանքիս, որ այդ պաշտոնի կատարումը ինձ թողնի: 
Ամեն անգամ, քանի նայում եմ նրա գունատ, նիհարած դեմքին և անկենդան աչքերին, վշտից և կարեկցությունից սիրտս ճմլվում է: 
Երևակայում եմ, թե ո՛րքան մեծ պիտի լինի այն լուռ վիշտը, որ բույն է դրել նրա սրտում:

Սակայն միայն հորս դրությունը չէ, որ նրան այդպես տանջում է. Գրիգորի դրությունն էլ պակաս մտատանջության առարկա չէ նրա համար: 
Նամակներիցս մեկի մեջ, կարծես, գրել էի քեզ, որ Գրիգորը հազում է և բժիշկների խորհրդով առժամանակ դադարել է գիմնազիոն հաճախելուց: 
Իսկ այժմ պիտի ասեմ, որ նրա դրությունն էլ վատացել է: 
Սկզբներում նրա հազը թեև բոլորովին կտրվեց, բայց երկու շաբաթից հետո նորից լույս ընկավ և մինչև այժմ էլ շարունակվում է, օր-օրի վրա սաստկանալով, այնպես որ, ոչ գիշերը քուն ունի, ոչ ցերեկը հանգիստ: 
Ուսումը շարունակելու մասին առայժմ կարելի չէ մտածել անգամ: 
Հորս դրության հետ ես համարյա հաշտվել եմ, բայց այժմ սկսել է մտատանջել ինձ Գրիգորի դրությունը, և այդ տանջանքը պակաս տանջանք չէ: 
Եթե տեսնես, թե որքան նա փոխվել է, և լսես նրա հազը…
Երեկ առավոտյան ժամը տասնևմեկն էր, բայց նա դեռ չէր վեր կացել անկողնից: 
Չնայելով, որ ցուրտն ու խոնավությունը ստիպում են նրան տանից դուրս չգնալ, բայց առավոտները նա միշտ իր ժամանակին էր վեր կենում և օրվա ընթացքում համարյա երբեք չէր պառկում անկողնում, որքան էլ իրեն թույլ զգար, բայց այդ օրը, ինչպես ասացի, մինչև այդ ժամանակ դեռ չէր վեր կացել անկողնից: 
Փոքր-ինչ վախեցած՝ ներս մտա նրա սենյակը: 
Նա պառկած էր հանգիստ՝ երեսը դեպի պատն արած: 
Կարծեցի թե քնած է, այդ պատճառով, որպեսզի չանհանգստացնեմ նրան, զգուշությամբ մոտեցա նրա մահճակալին: 
Բայց նա քնած չէր. նրա աչքերը բաց էին և, ինչպես երևում էր, անձնատուր էր եղել մտածության: 
Կամաց խոնարհվեցի նրա դեմքի վրա. նա տեսավ ինձ, բայց մնաց նույն դրության մեջ:

— Գրիգո՞ր, ի՞նչպես ես, — հարցրի կամաց:

— Լավ եմ, քույրիկ, — պատասխանեց շատ հանդարտ ձայնով:

— Բայց ինչո՞ւ մինչև հիմա պառկած ես:

— Վեր կացա, բայց շատ ցուրտ է, նորից պառկեցի:

Ես մնացի խոնարհված նրա դեմքի վրա: 
Նա այնքան հանգիստ էր, որ կարծես չէր շնչում:

— Գրիգոր, ի՞նչ ես մտածում, — հարցրի երկար լռությունից հետո:

Իր հայացքն ինձ դարձրեց:

— Ե՞ս:

— Այո:

— Ես ոչինչ չեմ մտածում:

Շուռ եկավ մեջքի վրա և ուղղակի նայեց աչքերիս:

— Ինչո՞ւ աչքերդ միշտ այդպես կարմիր են, — հարցրեց:

— Աչքերս կարմիր չեն, — փոքր-ինչ շփոթված, բայց որքան կարելի էր հանգիստ ձայնով պատասխանեցի ես և վերմակով ծածկեցի նրա բաց կուրծքը:

Նրա դեմքը դժգոհության արտահայտություն ստացավ:

— Է՛-է՛հ, Աննա, դու քեզ ամենևին չես խղճում, — արտասանեց տխուր ու մեղմ հանդիմանությամբ, և նույն րոպեին սաստիկ չոր հազը կարծես պատռեց նրա կուրծքը: 
Շուռ եկավ պատի կողմը, գլուխը քիչ բարձրացրեց բարձի վրայից, հազաց, հազաց և անկողնի տակից հանելով թաշկինակը, թքեց վրան: 
Սարսափեցի, թաշկինակի վրա արյուն տեսա, որ առաջ երբեք չէի տեսել:

— Գրիգո՜ր, այդ ի՞նչ է, — բացականչեցի ակամա:

— Ի՞նչ է, — հարցրեց հազիվ հանգստացած, բայց սաստիկ թուլացած ընկավ բարձի վրա:

— Արյո՞ւն ես թքում:

— Էհ, հիմար բան է, — պատասխանեց, իբրև թե, արհամարհանքով, — արժե՞ ուշադրություն դարձնել:

— Վաղո՞ւց է, որ արյուն ես թքում:

— Վաղուց է:

Անհուն սիրով և միևնույն ժամանակ սարսափած մի ձեռքով կամաց գրկեցի նրան, զգում էի, թե ինչպես սիրտս մարում է: 
Ոչինչ չկարողացա արտասանել: 
Նա կարծես հասկացավ, թե այդ րոպեին ինչ անցավ մտքովս և ինչ էր կատարվում իմ մեջ: 
Նա շատ տխուր ու մեղմորեն ժպտաց, և ես կյանքումս չեմ մոռանալ այն հայացքը, որ նա այդ ժպտի հետ ձգեց իմ դեմքին, բայց նա ոչինչ չարտասանեց, միայն ձեռքը հանեց վերմակի տակից և կամաց, քնքշորեն ուղղեց ճակատիս վրա թափված մազերը:

— Այսօր հայրիկի մոտ եղե՞լ ես, — հարցրեց երկար լռությունից հետո:

— Եղել եմ:

— Ի՞նչպես է:

— Ինչպես առաջ:

— Քեզ դարձյալ չճանաչեց:

— Ոչ:

— Մեզանից ոչ ոքի անունը գոնե չի՞ տալիս:

— Ոչ,
— Մայրիկին է՞լ չի ճանաչում:

— Ոչ ոքի:

— Ի՞նչ է խոսում:

— Համարյա ոչինչ, միշտ լռում է:

— Երևի չի կարողանում խոսել:

— Երևի:

Երկուսս էլ լռեցինք:

— Ինչո՞ւ ես ինձ այդպես նայում, քույրիկ, — հարցրեց նա, լռությունը խզելով:

Հանկարծ զգացի, որ արտասուքը խեղդում է ինձ: 
Արագությամբ համբուրեցի նրա ճակատը, թողի և ուղղվեցի դեպի դուռը:

— Աննա, — կանչեց ետևիցս: 
Կանգ առա, առանց նրա կողմը նայելու: 
Մայրիկին ոչինչ չասես:

Հասկացա, որ խոսքն արյան մասին էր:

— Չեմ ասի, — պատասխանեցի որքան կարող էի հանգիստ ձայնով, որ, սակայն, չհաջողվեց ինձ, և շտապով դուրս գնացի: 
Եվ այդ ժամանակ թե ո՛րքան և ինչպես լաց եղա, սիրելի քույրիկ, դրա մասին լռում եմ: 
Միանգամից սրտիս մեջ փշրվեց բոլո՛ր, բոլո՛ր հույսս...
Քո Աննա Սարոյան
Թ
Թիֆլիս, 21 դեկտեմբերի 1880
Իմ սիրելի Հռիփսիմե,
Չեմ հիշում ո՞ր բանաստեղծն է ասում՝ — «թշվառությունը մենակ չէ գալիս», և այդ ճիշտ է: 
Մեր անկումը որքա՛ն թշվառություններ բերեց իր ետևից և, ո՞վ գիտե, դեռ էլի որքա՛ն է բերելու: 
— Հայրս անդամալույծ եղավ և խելագարվեց, Գրիգորի դրությունն օր-օրի վրա սկսեց վատթարանալ, մայրս ոտի վրա հալվում է, իսկ այժմ հերթը հասել է մյուս երկու եղբայրներիս. — մեծին, Արշակին, ահա երրորդ շաբաթն է գնում, ինչ հեռացրել են պաշտոնից արբեցողության համար, իսկ փոքրիկին — Գարեգինին, վռնդել են ուսումնարանից ծուլության համար: 
Դրանք էլ պակաս թշվառություններ չեն մեր ներկա դրության մեջ, մանավանդ առաջինը՝ մեծ եղբորս անպաշտոն մնալը, որովհետև մեր ամբողջ ընտանիքի միակ հույսը նա էր: 
Մեր նախկին հարստությունից դեռ էլի մի բան մնացել է մեզ և մենք դեռ բոլորովին նեղը չենք ընկել, բայց երբ այդ «մի բանն» էլ կհատնի և չքավորությունը (ո՞վ գիտե, գուցե և ծայրահեղ աղքատությունը) ներս մտնի մեր տուն, այն ժամանակ ի՞նչ պիտի անենք, ինչո՞վ պիտի ապրենք, ինչո՞վ պիտի կերակրվենք... 
Այժմից արյունս պաղում է, դառն, անտանելի դառն մտածմունքներ ճնշում են հոգիս, երևակայում եմ, թե մոտիկ ժամանակներում ի՞նչ սոսկալի վիճակ է սպասում մեզ: 
— Աղքատությո՛ւն... 
Անգին քույրիկ, արդյոք հասկանո՛ւմ ես, թե ինչ է նշանակում այդ բանը մեզ համար: 
— Աղքատությունը միշտ երևակայում եմ որպես հազար գլխանի մի հրեշ, որ մեզ իր սառը գրկի մեջ առած իր սարսափելի ժանիքներով դժոխային անհագ բավականությամբ կամաց-կամաց պիտի քաղի մեր հոգին: 
Ո՛հ, հազար անգամ ավելի լավ է, որ մարդ առաջուց մեռնի, քան մի օր անգամ զգա իրեն այդ սոսկալի հրեշի գրկի մեջ, ապա թե ոչ մարդս ամբողջապես երկաթից պիտի լինի կազմված, որպեսզի կարողանա տանել դրա բարոյական և ֆիզիկական բոլոր հալածանքները: 
Գուցե խոսքերս քեզ չափազանցություն թվան, սիրելի քույրիկ, գուցե աղքատությունն իսկապես այնքան էլ սարսափելի չէ, ինչպես ես եմ նկարագրում, բայց ես ուրիշ կերպ չեմ կարող երևակայել: 
Ի նկատի ունեցիր, թե մինչև այժմ ի՜նչպես եմ մեծացել, կենսական ի՜նչպիսի պայմաններում և այսուհետև ինձ ի՞նչ է սպասում, ի՜նչպիսի կյանք: 
Մանկական հասակիցս ես շրջապատված եմ եղել դայակներով և աղախիններով, ես երբեք չեմ իմացել, թե ինչ է նշանակում չոր կամ սև հաց, կերակուրս միշտ թարմ է եղել և ամենահամեղ խորտիկները: 
Երբ հագուստիս վրա մի աննշան յուղ է կաթել կամ ծայրը փոքր-ինչ պատռվել, այլևս չեմ հագել այն: 
Երբ մագազինների առաջով անցնելիս նրանց ցուցանակների վրա դարսոտած իրեղեններից մի որևիցե բան հավանել եմ, նույն օրը դա իմս է եղել: 
Երբ մի որևէ ինձ պես հարուստ օրիորդի հագին տեսել եմ մի որևէ նորաձև շրջազգեստ, գլխարկ կամ մի ուրիշ բան և հավանել, մի քանի օրից հետո ես էլ ունեցել եմ այնպիսին: 
Մի խոսքով` ես միշտ ապրել եմ լիության և փափկակեցության մեջ: 
Բայց հանկարծ այդ բոլորից հետո — ծայրահեղ թշվառությո՞ւն, ծայրահեղ աղքատությո՞ւն, սև, չոր հաց — և այն ոչ միշտ — մութ սենյակ, անվերջ աշխատանք, մերկություն, ցուրտ, հիվանդություն, անվերջ զրկանքներ, վիշտ, տառապանք, լաց, ողբ, հալածանք, արհամարհանք, սառը կարեկցություն, վիրավորանք, ամոթ, անպատվություն, անզոր բարկություն, անպաշտպանություն, տանջա՛նք, անվերջ տանջա՛նք... 
Ո՜հ, բավական է. երևակայելով անգամ կարելի է խելագարվել...
Ա. Ս.
Ժ
Թիֆլիս, 2 հունվարի 1881
Սիրելի Հոիփսիմե,
Ահա և Նոր տարին: 
Եկավ և յուրաքանչյուրի համար նվեր բերեց այն, ինչ որ նա առաջ էլ ուներ. — երջանիկներին նոր երջանկություն, ուրախացողներին՝ նոր ուրախություն, ժպտողներին նոր ժպիտներ, իսկ թշվառներին՝ նոր թշվառություն, տանջվողներին նոր տանջանքներ– արտասվողներին նոր արտասուք... 
Յուրաքանչյուրին յո՞ւրը: 
— Աշխարհի սկզբից մինչև այժմ բոլոր նոր տարիներն այդպես եկել են, այդպես էլ կգնան: 
Անխոնջ ժամանակն յուր հավիտենական ընթացքի այդ որոշ շրջանառությունների սկզբնավորության մեջ միայն հաստատում է այն, ինչ որ ցանել են այն անշեղ, անիմանալի օրենքները, որոք ընդհանուր անունով կոչվում են բախտ: 
Եվ դեռ մարդիկ նախապաշարմունքներով են նայում Նոր տարու վրա. ագահ երջանիկները նոր ոսկի ժամեր են երազում, կարոտ թշվառները — մի քիչ պայծառ րոպեներ: 
Երջանիկներ, դուք ստանում եք ձերը, բայց, թշվառնե՜ր, ինչո՞ւ դուք ստանում եք դարձյալ այն, ինչ որ արդեն ունեք: 
Յուրաքանչյուրին յո՛ւրը, — հանդիսավոր կերպով աղաղակում է անտարբեր ճակատագիրը՝ անհոգ նոր տարու հետ զուգընթաց սլանալով աշխարհի մի ծայրից մյուսը:

Մենք էլ ստացանք մերը, այսինքն նոր թշվառություն, նոր արտասուք, նոր տանջանքներ... 
Ո՛հ, եթե կարողանայի գոռալ սրտով և խորին արհամարհանքով նայել անամոթ Նոր տարու զզվելի ժպիտներին, եթե կարողանայի արգելել նրա մուտքը գիտակցությանս մեջ, — ես վիրավորված հպարտությամբ կնայեի նրա լիրբ երեսին, անտարբերությամբ կշրջեի նրանից դեմքս և սիրելով տանջանքներս կփայփայեի նրանց սրտիս մեջ և հերոսաբար կտանեի նրանց: 
Բայց մարդկային հոգեկան կազմը կամքին երբեք չի հպատակում. նա գործում է այնպես, ինչպես թելադրում են նրան բնության անկախ օրենքները:

Ո՜հ, թշվա՜ռ մարդ, ի՞նչ մեղք ես գործել... 
Երեկ, Նոր տարու առաջին օրը, առավոտվանից փակվեցի սենյակումս և ողջ օրը մտադիր չէի դուրս գալու այնտեղից: 
Նոր տարին կատաղության և ատելության մի այնպիսի զգացմունք էր ներշնչել ինձ, որ ես այդ օրը կատարելապես ոչ ոքի չէի ուզում տեսնել — ո՜չ հորս, ո՜չ մորս, ո՜չ եղբայրներիս, ոչ ոքի, ես ուզում էի կենտրոնանալ միայն իմ մեջ, ես ուզում էի մոռանալ ամենքին և ամեն ինչ... 
Ի՞նչ է ուզում ինձանից Նոր տարին, — ասում էի ինքս ինձ, — երբ ես նրանից ոչինչ չեմ ուզում: 
— Եվ, իրավ, եթե հաստատապես գիտենայի — և այդ հնարավոր լիներ — որ Նոր տարին այդ օրի պիտի վերադարձներ ինձ վաղաթռիչ ոսկի անցյալս, ես կմերժեի և ներկա թշվառությանս մեջ ինձ երջանիկ կհամարեի, եթե այսօր նա անցներ մոտովս և ուշք չդարձներ վրաս, իբր թե աշխարհիս երեսին այդ օրվա հազարավոր մեռածներից մեկն էլ ես եմ: 
Եվ կհավատա՞ս, արդյո՞ք, քույրիկ, այդ ժամանակ ես ինձ բնավ թշվառ չէի զգում: 
Արդյոք այդ նրանի՞ց է, որ ես չափից դուրս արդեն թշվառ էի, թե նրանից՝ որ Նոր տարու դեմ սաստիկ կատաղության զգացմունք էր զարթել իմ մեջ — չգիտեմ, միայն այս ճշմարիտ է, որ ես այդ ժամանակ առաջվա պես չէի տանջվում: 
Մի տեսակ կաշկանդումն էր տիրել ինձ, ես ինձ վեհանձն, սառնասիրտ էի զգում, կարծես մեկն ինձ սաստիկ վիրավորել էր, և ես երբեք չէի կարող նրան ներել: 
Ես հպարտանում էի դրությունովս, և այժմ էլ զգում եմ, թե ինչպիսի արհամարհանքով էի նայում անգամ ինձ շրջապատող առարկաներին:

Օրը շատ տխուր էր, երկինքը պատած էր այն ծանր, միակերպ մոխրագույն մառախուղով, որ նայողի վրա ծուլություն և քուն է բերում: 
Ձյունը գալիս էր սաստկությամբ, նրա փաթիլներն անթիվ համատարած ճանճերի նման օդի մեջ միմյանց խառնվելով և կարծես գոհ իրենց վիճակից թեթև կերպով թափվում էին գետին: 
Քամու թեթև շունչն ընդհանուր հոսանքից երբեմն շեղում էր մի քանի փաթիլներ և հազիվ լսելի ձայնով խփում էր լուսամուտիս ապակիներին: 
Սենյակումս ցուրտ էր. վառարան վառում ենք միայն հորս և Գրիգորի սենյակում: 
Շալի մեջ փաթաթվելով, վերցրի Դոստոևսկին և սկսեցի կարդալ, թեև կարդալու ամենևին ցանկություն չունեի: 
Ես ուզում էի մի կերպ սպանել այդ անտանելի օրը և դրա համար պատրաստ էի ամեն բան անել: 
Դոստոևսկին ես երբեք չեմ սիրել, առաջ մի քանի անգամ փորձել էի կարդալ և ամեն անգամ էլ հենց առաջին երեսների վրա ձանձրացել ու շպրտել էի մի կողմ, բայց այս անգամ — չգիտեմ ինչո՞ւ նա գրավեց ինձ: 
Թեև սկզբում կարդում էի մեքենայաբար և կարդացածիցս համարյա ոչինչ չէի հասկանում, բայց հետզհետե մտառությունս լարելով այնպիսի հետաքրքրությամբ սկսեցի կարդալ, որ ի վերջո բոլորովին անձնատուր եղա ընթերցանությանս: 
Չգիտեմ որքան ժամանակ էր, որ կարդում էի, երբ սենյակիս դռան բացվելն ուշադրությունս իր կողմը գրավեց: 
Ներս մտավ մայրս: 
Նա նույնն էր, ինչպես տեսնում էի նրան ամեն օր. — նույն անզգա քայլվածքը, նույն մեքենայական շարժումները, դեմքի նույն մեռած արտահայտությունը, միայն այս անգամ նրա աչքերն ավելի մեծացած էին, դեմքն ավելի գունատ էր: 
Ամեն տարի կաղանդի օրը միշտ, ինչպես հարկն է, առաջին անգամ ես եմ մտել մորս մոտ շնորհավորելու նրա նոր տարին, բայց այս անգամ, երևի հասկանալով դրությունս և տեսնելով, որ ես երկար ժամանակ սովորությանս համեմատ չեմ մտնում իր մոտ, նա առաջինն ինքն էր գալիս ինձ մոտ: 
Նրա դեմքին նայելով, իսկույն հասկացա, որ այդ այդպես է: 
Նա մոտեցավ ինձ:

— Շնորհավոր նոր տարի, աղջիկս, — արտասանեց դողդոջուն ձայնով, գրկեց ինձ և համբուրեց ճակատս:

Այդ րոպեին հանկարծ չգիտեմ ինձ ինչ պատահեց, միայն քիչ հետո զգացի, որ ամո՞ւր, ամո՞ւր սեղմում եմ նրա մեջքը ձեռքովս, դեմքս ծածկել եմ նրա կրծքի մեջ և դառն, անտանելի դառն արտասուքները խեղդում են ինձ: 
Ո՞ւր չքացավ արդյոք առաջվա սառնասրտությունս, անտարբերությունս, կատաղության և ատելության զգացմունքներս — այդպիսի բան այլևս չէի զգում, զգում էի միայն առաջվա ինձ ծանոթ վիշտը, որ այս անգամ կրկնապատիկ սաստկությամբ էր ճմլում սիրտս:

Մայրս իմ գլուխն առել էր իր ձեռքերի մեջ, և ես զգում էի, որ նա նույնպես արտասվում է և քնքշորեն համբուրում մազերս: 
Վերջապես զսպեցի ինձ, թողի նրա մեջքը և նայեցի դեմքին: 
Նա նույնպես թողեց ինձ:

— Ինչո՞ւ հանգստացած սիրտս նորից վրդովեցիր, — ասացի ակամա դժկամությամբ և զգացի, որ ձայնս այնպես չի հնչում, ինչպես ամեն օր խոսում էի նրա հետ:

Նա, ըստ երևույթին, հասկացավ, թե դրանով ինչ էի ուզում ասել, կամաց, շատ կամաց հառաչեց և, երևի ծանր րոպեն ավելի չծանրացնելու համար ոչինչ չպատասխանեց, այլ միայն հարցրեց.
— Ինչո՞ւ ես այս ցուրտ սենյակում նստել. խո կմրսես:

— Ես վճռել եմ այսօր այս սենյակից բոլորովին դուրս չգալ, — ինքս էլ չիմանալով, թե ինչ բանի համար՝ բարկացած պատասխանեցի և Դոստոևսկին նորից ձեռքս առա:

— Ես քեզ ի՞նչ եմ արել, որ ինձ վրա բարկանում ես, Աննա, — կարճ լռությունից հետո ասաց մի այնպիսի անմեղ և տխուր եղանակով, որ կարծեցի, թե սիրտս հազար կտոր արին:

— Իսկ ե՞ս քեզ ինչ եմ արել, որ ինձ այդպես տանջում ես, — աղաղակեցի, գիրքը շպրտելով հատակի վրա և, դեմքս ծածկելով ձեռքերիս մեջ, սաստիկ ցնցողաբար լաց եղա:

— Երբ որ այդպես է, դուրս կգնամ, — կարծես ներողություն խնդրելով, ասաց և ուղղվեց դեպի դուռը:

— Դու ինձ չես հասկանում, մայրիկ, — բացականչեցի ես խղճահարված և անտանելի տանջանքով: 
— Ես բարկանում եմ ոչ թե քեզ վրա — դու ինձ ի՞նչ ես արել, իմ խեղճ, իմ քաղցրիկ մայրիկ — այլ բարկանում եմ... ինձ վրա... միայն ի՜նձ վրա... հիմարությանս վրա, բնավորությանս վրա, մտածմունքներիս վրա, տանջանքներիս վրա...
— Ա՜ննա, սի՜րելիս, — իր մեղմ, տխուր, փաղաքշող ձայնով արտասանեց նա, — եթե քեզ չես խղճում, գոնե ինձ խղճա: 
Ներկա դրությունս մի՞թե բավական չէ, որ ուզում ես նոր հոգսեր և տանջանքներ էլ պատճառել ինձ: 
Տեսնո՞ւմ ես ինչ եմ դառել այս մի քանի ամսվա մեջ...
— Այլևս չեմ անի, անգի՜ն մայրիկ, ների՜ր ինձ, — բացականչեցի և անհուն սիրով փաթաթվեցի նրա վզովը:

Այդ րոպեին ի՞նչ չէի անի, ի՞նչ զոհաբերություններ, միայն թե նրան հավատացրած լինեի, որ նրա յուրաքանչյուր տանջանքն ինձ համար հազարավոր տանջանքներ արժե:

Նա ձեռքով կամաց փաղաքշեց գլուխս և ասաց.
— Աննա ջան, մտածմունքների անձնատուր մի լինիր և խուսափիր մենակությունից: 
Ինչո՞ւ այսօր փակվել ես այստեղ և չես ուզում դուրս գալ... 
Ավելի լավ չի՞ լինի, որ գնաս Գրիգորի մոտ և խոսես նրա հետ կամ թե՝ եթե ուզում ես կարդալ, կարդաս նրա մոտ, որպեսզի նա էլ զբաղվի, խեղճը պառկած է մենակ:

— Դու գնա, մայրիկ, ես էլ իսկույն գալիս եմ, — շտապով ասացի՝ թողնելով նրան: 
— Իսկույն գալիս եմ, գնա:

Նա դուրս գնաց:

Անմիջապես լվացի աչքերս և նստեցի, որպեսզի սիրտս խաղաղի: 
Չէի ուզում, որ Գրիգորն իմանար, թե հուզվել և լաց եմ եղել, այդպիսի դեպքում նա ինձ միշտ հանդիմանում էր: 
Երբ բավական հանգստացա, գնացի նրա մոտ: 
Բոլորովին հագնված՝ նա նստած էր անկողնի վրա՝ և գլուխր ձեռքին հենած՝ թիկն էր տվել բարձին, բայց իմ մտնելուն պես՝ նստեց ուղիղ և խոր նայեց աչքերիս: 
Ինձ թվաց, որ իսկույն հասկացավ, թե ինչ էր կատարվում իմ մեջ, և չնայելով, որ այս անգամ ոչինչ չասաց ինձ, բայց նրա հայացքն էլ բավական էր, որ ես շփոթվեի, ինչպես նրա հանդիմանությունների ժամանակ: 
Բարևեցի և նստեցի նրա մոտ՝ աթոռի վրա:

 — Շնորհավոր Նոր տարի, քույրիկ, — առանց բարևիս պատասխանելու, ասաց նա մի այնպիսի եղանակով, որից իսկույն իմացա, որ դրանով ուզում էր ինձ հասկացնել, թե բարևից առաջ ա՜յդ պետք էր ասել, և թե այդ ասելն առաջ ինձ էր պատկանում:

 — Ա՛խ, դու է՞լ — բացականչեցի դառնությամբ, — ի՞նչ եք տեսել այդ անիծյալ նոր տարու մեջ, որ ամենքդ էլ շնորհավորում եք ինձ:

 — Շնորհավոր նո՛ր տարի, քույրիկ, — կրկնեց նա առաջվանից ավելի հաստատ ձայնով և ժպտալով մեկնեց ինձ իր ձեռքը:

Ես լուռ տվի նրան իմը: 
Սեղմեց, հետո համբուրեց և նորից թիկն տվեց բարձին:

— Նոր տարին քեզ ի՛նչ է արել, Աննա, որ նրան այդպես ատում ես, — կարճ լռությունից հետո հարցրեց նա, անթարթ նայելով աչքերիս:

Շփոթվեցի, չիմացա ինչ պատասխանեմ: 
Իրավ, ինչո՞ւ նոր տարին ատում էի, ինքս էլ չգիտեի:

 — Որովհետև նախապաշարմունք է, — հանկարծ և մեքենայաբար պատասխանեցի բերանիս եկածը:

 — Ի՞նչը, Նոր տարի՞ն, թե շնորհավորելը:

 — Շնորհավորելը:

Նա ժպտաց, և նրա ժպիտը, կարծես, ասում էր– ինչո՞ւ ես ասում այն, ինչ որ չես ուզում ասել:

— Մի՞թե նախապաշարմունք չէ այն, — նկատեց նա, — որ այժմ բարևեցիր ինձ: 
Ի՞նչ զանազանություն կա առօրյա բարևի և Նոր տարին շնորհավորելու մեջ:

— Ես ոչինչ չպատասխանեցի և աչքերս վայր թողի: 
Զգում էի, որ այդ միջոցին մի առանձին հայացքով նա անթարթ նայում է դեմքիս:

— Գիտե՞ս ինչ կա, Աննա, — վերջապես խոսեց Գրիգորը շատ խորհրդավոր ձայնով, որ ես առաջին անգամն էի լսում նրանից ինձ հետ ունեցած խոսակցության ժամանակ: 
— Այս վերջին ժամանակներս նկատում եմ, որ դու այլևս այն չես, ինչ որ առաջ:

Հետաքրքրությամբ և միևնույն ժամանակ մի տեսակ անբացատրելի երկյուղով նայեցի նրան: 
«Ի՞նչ է ուզում ասել — ակամա հարցրի ինքս ինձ: 
Նա ուղղակի և շատ լրջորեն, մինչև անգամ խստորեն նայում էր աչքերիս:

— Այո, նկատում եմ, որ դու այլևս այն չես, ինչ որ առաջ, — կրկնեց առաջվա նման, — և այդ պատճառով ուզում եմ քեզ հետ այդ բանի մասին խոսել լրջորեն: 
Առաջ դու միշտ ուրախ էիր, միշտ անհոգ, միշտ ժպտում կամ ծիծաղում էիր, ոչ մի ժամանակ չէի տեսել, որ տխուր լինեիր կամ որևիցե բանի մասին լուրջ մտածեիր, թեև մեր շուրջը, առօրյա կյանքի մեջ միշտ եղել են թեկուզ մեր անձնականությանն ուղղակի չվերաբերող այնպիսի երևույթներ, որոնց մասին արժեր և արժե, որ ամեն մեկը տխրեր և լուրջ մտածեր: 
Մի խոսքով՝ դու առաջ քեզ կատարելապես երջանիկ էիր զգում... իսկ այժմ միշտ տխուր ես, միշտ լաց ես լինում, միշտ մտածում ես. մի թեթև ժպիտ անգամ այլևս չեմ նկատում դեմքիդ... 
Այդ բոլորն, իհարկե, այդպես էլ պիտի լինի և ուրիշ կերպ չի կարող լինել, որովհետև դրա համար ունես առիթներ, որոնք բնականաբար քեզ պետք է այդպես փոխեին: 
Եվ ես չեմ ուզում ասել, — և հիմարություն կլիներ, եթե ասելիքս այդ լիներ միայն, — թե ինչո՞ւ առաջ այնպես էիր, իսկ այժմ — այսպես, ոչ, այլ ուզում եմ ասել և շեշտել, Աննա, որ այս վերջին ժամանակներս, ինչպես այդ պարզ նկատում եմ, դու շատ ես մտածում:

— Ի՞նչ, — մի տեսակ անորոշ երկյուղով մեքենայաբար հարցրի ես և աչքերս նորից վայր թողի:

— Այն, — պատասխանեց նա յուրաքանչյուր բառն առանձին շեշտելով, — որին մարդուս խելքը ոչ հասել է և ոչ կհասնի երբեք:

Ամբողջ մարմնովս ցնցվեցի. կարծես մի սարսափելի ոճիր լինեի կատարած և այդ ոճիրը հայտնի եղավ: 
Նա, ինչպես ինձ թվաց, նկատեց այդ, նստեց ուղիղ, թեքվեց դեպի ինձ և կամաց, կարծես զգուշությամբ, առավ ձեռքս:

— Անգին քույրիկս, — արտասանեց նա հանդիսավոր շշնջյունով, որի մեջ լսվում էր և մի տեսակ պաղատանք, — թող կասկածը բնության արարչության, և մարդկային կյանքը ղեկավարող օրենքների մասին երբեք չմոտենա մանուկ ուղեղիդ: 
Ոչ մի, կատարելապես ոչ մի բավարար եզրակացության չհասնելով, նա ծնում է լոկ հանցանք: 
Թող անմեղ սրտիդ մեջ հավատը միշտ մաքուր, միշտ հաստատ մնա, որպես ջինջ լույսը: 
Հավատը հույս է, իսկ հույսը — կյանք: 
Եվ գիտե՞ս արդյոք, թե ո՜րքան ջահել ես դու և այդ հասակում որքան անմեղ պետք է լինի հոգիդ... 
Աղոթք անո՞ւմ ես, — հանկարծ հարցրեց, գլուխն ավելի մոտեցնելով դեմքիս և ձայնը բոլորովին ցածրացնելով:

— Ոչ, — ակամա դուրս թռավ բերանիցս:

Նա գլուխը տխուր և հանդիմանորեն շարժեց և կարճ լռությունից հետո սկսեց բացատրել ինձ, թե ինչ է աղոթքը և ինչպիսի փրկարար զենք է նա հոգեկան և բարոյական խաղաղության համար: 
Եվ այնպիսի համոզիչ եղանակով, այնպիսի հանգիստ պերճախոսությամբ էր նա բացատրում, որ ես՝ ագահությամբ լսելով հանդերձ՝ մնացել էի բոլորովին զարմացած, թե ինչպես նրա տակավին երիտասարդ ուղեղին մատչելի էին այդպիսի վերացական գաղափարները: 
Բայց նա կարողացավ ինձ համոզել, և երեկվանից դես զգում եմ, թե մի ծանր բեռ ընկել է վրայիցս:




 --------------------------------------- 


Քո Աննա Սարոյան
ԺԱ
Թիֆլիս, 10 փետրվարի 1881
Սիրելի Հռիփսիմե,
Դու էլ ես մեղադրում ու հանդիմանում ինձ այն բանի համար, ինչ բանի համար որ մեղադրում և հանդիմանում էր Գրիգորը, նրա ասելով, ես «շատ եմ մտածում»: 
Սակայն դու նրանից ավելի խիստ ես դատաքննում իմ այդ վարմունքը, ասելով, թե ես ուղղակի «աթեիստություն» եմ անում, ոտնակոխ եմ անում ամբողջ մարդկության ամենասրբազան, անմերձենալի հավատալիքն և այդտեղ բերում ես Գյոթեի նշանավոր խոսքերը, թե՝ «մտածող մարդու ամենամեծ երջանկությունն այն է, որ քննելին քննած ունենա, իսկ անքննելին խաղաղ հոգով պաշտե»: 
Երևակայում եմ, թե ինչ կլիներ դրությունս, եթե ապրելիս լինեի միջին դարերում. անշուշտ Հուսի նման ինձ էլ խարույկ կբարձրացնեին: 
Քա՜վ լիցի, սիրելի քույրիկ: 
Լուն ուղտ մի՜ շինեք: 
Մի՞թե գլխումս խելք է մնացել, որ արարքներիս համար ինքս ինձ հաշիվ տամ: 
Ինչո՞ւ չես մտնում դրությունս և ապա թե դատաքննում արարքներս: 
Ամբողջ բարոյական աշխարհս ճակատագրից ծանր հարված է ստացել, նա վիրավորված և կատաղած է, որպես մի անզոր գազան, որին խաղաղ դրության ժամանակ սաստիկ անհանգստացրել են: 
Հիասթափությունս մեծ է. ես դեմ առ դեմ կանգնած եմ դառն իրականության առաջ, որի մասին կյանքիս մեջ երբեք գաղափար անգամ չեմ ունեցել: 
Շա՛տ վատ խաղ է խաղացել ինձ հետ ճակատագիրը, հանկարծակի և անպատրաստ, նա շպրտել է ինձ այդ դառն, այդ սոսկալի իրականության առաջ և ասում է հաստատուն մնա: 
— Ա՛խ, թշվառականս ի՜նչ եմ ստացել, որ ինչ տամ...
Մեր վիճակն օր-օրի վրա վատթարանում է: 
Մի երկու խոսքով նկարագրեմ քեզ մեր կենցաղավարությունը, մեր ապրուստը, և դու ամեն բան կհասկանաս: 
Եթե այժմ մտնես մեր տունը, շրջես մեր սենյակները և քեզ ասեն, թե այստեղ Սարոյաններն են ապրում, ոչ աչքերիդ կուզես հավատալ, ոչ ականջներիդ, այն բոլորը, ինչ որ կտեսնես, շատ ծիծաղելի– չեմ ասում դառն — կատակ կթվա քեզ: 
— Տան մռայլ շինությունն և անհամբերությունները մի կողմ թողնելով (այդ մասին կարծեմ գրել եմ քեզ), մեր սենյակների նախկին շռայլ, փառավոր զարդարանքների և կահավորման հետքն անգամ չես կարող գտնել այժմ, դաշնամուրիցս, իմ սիրելի դաշնամուրիցս սկսած մինչև վերջին բազկաթոռը, մինչև լուսամուտի վերջին վարագույրը– բոլորը վաճառեցին աճուրդով: 
Խոհարարի, աղախնի և ծառաների մասին, իհարկե, ավելորդ է անգամ խոսել, չունենք գոնե մի՝ հատիկ ծառա, որին փողոց ուղարկենք: 
Ամեն բանի մեջ– ուտելում, խմելում, հագնելում — սաստիկ խնայողություն ենք անում, անում ենք ճարահատյալ: 
Էլ չեմ գրում, թե այդ բոլորը ո՛րքան զգալի է մեզ համար, այդ ինքդ էլ կարող ես երևակայել... 
Տանը գտնված ավելորդ ոսկեղենը և արծաթեղենն արդեն սկսել ենք վաճառել: 
Առավելապես մեզ քանդում են բժիշկների վարձն ու դեղորայքը, գոնե դրանից մի զգալի օգուտ լիներ հորս կամ եղբորս: 
Ահա ամբողջ չորս ամիս է, որ այդ բժիշկները ջանասիրությամբ հաճախում են մեր տուն և չնայելով դրան, հորս դրությունն այժմ էլ համարյա նույնն է, ինչ որ առաջ, իսկ Գրիգորի առողջությունն, ընդհակառակն, օր-օրի վրա ետ ու ետ է գնում...
Հա, բժիշկներ ասացի, միտս եկավ: 
Անցյալ անգամները (այդ մասին կարծեմ, քեզ չեմ գրել) հորս բժիշկը — (դու պետք է որ ճանաչում լինես այդ պարոնին) դառնում է մեզ և ասում է ծածուկ, թե հորս այլևս ոչինչ չի օգնիլ և իզուր համ նա է չարչարվում (ասա խեղճն ի՞նչ է չարչարվում), համ մենք. «Եթե ուզում եք, ասում է, այնպիսի դեղ կտամ, որ վերջնականապես կորոշի նրա վիճակը»: 
Հասկանո՞ւմ ես, սիրելի քույրիկ, թե դրանով ինչ էր ուզում ասել, ուզում էր ասել՝ ձեր հոր կյանքն իմ ձեռքին է. ուզո՞ւմ եք, ես նրան կսպանեմ... 
Զարմանքից, սարսափից և կատաղությունից չգիտեի ինչ պատասխանեմ: 
Սառնասրտությունս կատարելապես կորցնելով, պատրաստ էի մի ապտակ տալ նրա գեր երեսին և կտայի, եթե նա, նայելով, թե բանն ինչումն է, իսկույն չհեռանար: 
Ես աղաղակեցի նրա ետևից, որ նրա ոտն այլևս չլինի, մեր տանը: 
Երբ նա գնաց, ես լաց եղա, որովհետև որդիական ամենասուրբ, ամենաքնքուշ զգացմունքներս անասելի կերպով վիրավորված էին: 
Հարազատ հոր աննպատակ սպանման գործի մեջ ուզում էին, որ հարազատ աղջի՜կը խորհրդակից և մասնակից լիներ... 
Այս մասին մտածելիս անգամ մազերս փշաքաղվում են և ամեն անգամ սոսկում եմ, որպես մի զարհուրելի ոճրագործ... 
Տեր աստված, մի՞թե բժիշկներն այդպես հեշտ կարող են խաղալ իրենց հիվանդների կյանքի հետ. մի՞թե առանց. զարհուրանքի նրանք կարող են նույնիսկ մտածել այդպիսի բաներ... 
Նրանք, որոնց ուղղակի կոչումն և հոժարակամ պարտականությունն է հիվանդներին կյանք տալ, ընդհակառակն՝ առաջարկում են ունեցած կյանքն էլ խլել, և այդ ինչո՞ւ– որովհետև իրեց գործից ոչինչ չեն հասկանում և, խոստովանելով այդ բանը, չեն ուզում հրաժարվել բժշկելուց, որպեսզի չխայտառակվեն իրենք... 
Ավազակ մարդասպաններն ավելի խիղճ ունեն թերևս:

Մյուս երկու եղբայրներս — Արշակն ու Գարեգինը — բավական չէ, որ անգործ են, այլև մի ծանր բեռ են դարձել մեր վզին: 
Երկուսն էլ ամբողջ օրն ընկած են տանը և ձրի ուտում են, խմում: 
Արշակին այլևս ոչ մի տեղ չեն պահում իր արբեցողության համար, իսկ Գարեգինն ինքը չի ուզում ոչ մի տեղ կանգնել: 
Չնայելով մեր հորդորանքներին, թախանձանքներին և հանդիմանություններին, ոչ Արշակն է ուզում ձեռք վերցնել իր արբեցողություններից, ոչ Գարեգինն — իր ծուլությունից: 
Ա՛խ, հա՜յր, հա՜յր, որքա՛ն տառապանքներ բերիր մեր գլխին... 
Նրա առողջության ժամանակ ամենքս սիրում էինք նրան և վախենում նրանից: 
Թողնելով իր զվարճություններն ու կատակները, հարկավոր դեպքում գիտեր լուրջ խոսել, լուրջ խրատել: 
Մենք աշխատում էինք այնպիսի անդուրեկան բան չանել, որի համար նա հանդիմաներ մեզ. իսկ այդպիսի դեպքերում նրա հանդիմանությունները շատ խիստ էին լինում: 
Կարո՞ղ էինք Գրիգորը, ես կամ Գարեգինը գեթ մի օր առանց մի որևիցե հարգելի պատճառի ուսումնարանից ետ ընկնել, կարո՞ղ էր Արշակը՝ նրա հետ միասին ճաշի նստած ժամանակ՝ մի բաժակ ավելի խմել: 
Իսկ ա՞յժմ: 
Այլևս չկա հայր, հավիտյան լռեցին նրա հանդիմանությունները, նրա խրատները, այո, հավիտյա՜ն, որովհետև այն, ինչ որ կար, էլ չի լինելու, անցյալն է՜լ չի դառնալու: 
Վա՛յ նրան, ով տեր չունի:

Երկու եղբայրներիս անգործ մնալը՝ մեր այս թշվառություն ժամանակ՝ սաստիկ մտատանջություն է պատճառում մանավանդ Գրիգորին: 
Էլ ոչ մի հանդիմանություն, ոչ մի նախատինք չի մնում, որ չթափի նրանց գլխին, բայց նրանք ուշադրություն չեն դարձնում ոչ նրա և ոչ ինձ ու մորս վրա, երբ մենք նույնպես սկսում ենք հանդիմանել, հորդորել, խնդրել, որ նրանք թողնեն իրենց պակասությունները և մի գործի կանգնեն:

Երեկ մտա Գրիգորի սենյակը: 
Նա այնտեղ չէր, բայց հարևան սենյակից լսեցի նրա ձայնը, խոսում էր Արշակի և Գարեգինի հետ.
— ... մի՞թե գոնե ամոթ, պատկառանք չունեք, — ասում էր նա: 
— Ախր մինչև ե՞րբ պիտի այդպես ման գաք... 
Տեսնում եք, էլի, թե հետզհետե մեր վիճակն ի՞նչ է դառնում, օր կգա, որ դուք այստեղ հացի կտոր անգամ չեք գտնիլ, որ ուտեք: 
Գոնե ձեզ համար, ձեր փորի համար աշխատեցեք... 
Եվ ի՞նչ հուսով եք այդպես անում:

— Մի վախի, աշխարհիս երեսին ոչ ոք քաղցած չի մեռնի, — լսեցի մեծ եղբորս ձայնը, որին հետևեց երկար հորանջում:

— Եվ առանց ամոթի՞, — նկատեց Գրիգորը: 
— Եվ դու ընդունակ կլինես ծանոթներիդ, բարեկամներիդ, թեկուզ հենց բոլորովին անծանոթ մարդկանց պարզել ձեռքդ՝ ողորմություն խնդրելո՞ւ... 
Հա՞:

— Դեհ, շատ պետք է զահլա տանե՞ս, — բարկացած գոռաց Արշակը: 
— Եթե սիրտդ շատ է այրվում ծնողներիդ և քրոջդ համար, կարող ես ինքդ աշխատել:

Դեռ կարճ ժամանակ լռություն տիրեց, հետո լսվեց Գրիգորի չոր հազը:

— Դու այնքան չես մտածում, որ եթե ես, — չեմ ասում քեզ պես, փոքր-ինչ առողջ լինեի, բանն երբեք այնտեղ չէի հասցնի, որ իմ այդ պարտականությունը դու ինքդ հիշեցնեիր, — հանդարտ ձայնով պատասխանեց նա, երբ հազը կտրեց: 
— Բայց, դժբախտաբար, այո՜, դժբախտաբար, ես ստիպված եմ լսելու քեզնից այդպիսի խոսքեր, որքան էլ այդ ծանր լինի ինձ համար:

— Թող քույրդ աշխատի...
— Եվ դու ուտե՞ս, — աղաղակեց Գրիգորը մի այնպիսի եղանակով, որից երևում էր, որ նա երբեք չէր սպասում, թե Արշակից մի այդպիսի բան կարող է լսել:

Կարճ լռությունից հետո լսեցի, թե ինչպես նա սաստիկ զայրացած մոտեցավ դռան շեմքին: 
Նա ներս մտավ և դուռը ամուր շրխկացնելով փակեց ետևից: 
Ես արձանացած կանգնած էի սենյակի մեջտեղ և չգիտեի ինչ էր կատարվում իմ մեջ. այսքանը միայն գիտեի, որ մեծ եղբորս արտասանած վերջին խոսքերը, «թող քույրդ աշխատի» — ինձ սաստիկ ազդել էին...
— Աննա՞, — զարմացած և փոքր-ինչ վախեցած արտասանեց նա հանկարծ տեսնելով ինձ:

Երևում էր, որ չէր սպասում, թե ես այնտեղ կլինեի: 
Ես չկարողացա ձայն հանել և ոչ էլ շարժվել տեղիցս:

Նա կամաց մոտեցավ ինձ, կամաց առավ ձեռքերս և, սաստիկ կարեկցությամբ, նայելով աչքերիս, արտասանեց դողդոջուն ձայնով:

— Սիրելի քույրիկս, տեսնո՞ւմ ես, տեսնո՞ւմ ես, որքան անգութ են նրանք...
— Ի՞նչ, ես կաշխատեմ, — սառնությամբ պատասխանեցի ես:

Նրա դեմքի վրա երևաց սաստիկ տանջանք:

— Աննա, սիրելիս, — շշնջաց նա, և նրա ձայնը, կարծես, հանգավ: 
Նրա աչքերը լցվեցին արտասուքի փայլուն կաթիլներով, նա խոնարհվեց և սկսեց համբուրել ձեռքերս: 
Ես համարյա ոչինչ չէի զգում և շարունակ կանգնած էի նույն դրության մեջ:

Հանկարծ թողեց ձեռքս և գնաց դեպի իր մահճակալը:

— Ա՛խ, ինչո՞ւ ես հիվանդ եմ, — աղաղակեց և ընկնելով անկողնի վրա, դեմքը թաքցրեց բարձի մեջ:

Այն աստիճան աղեկտուր էր նրա ձայնը, որ ցնցվեցի, և սիրտս կարծես սաստի՜կ, սաստի՜կ ճմլեցին: 
Շտապեցի դեպի նա: 
Նա ցնցողաբար հեկեկում էր և ցնցվելուց նրա ամբողջ մարմինը վեր ու վեր էր թռչում: 
Առաջին անգամն էր, որ տեսնում էի նրան այդպես հուսահատված և լաց լինելիս: 
Իսկ առաջ նրա դեմքի վրա երբեք չէի տեսել հուսահատության ոչ մի գիծ, աչքերի մեջ արտասուքի ոչ մի՝ կաթիլ, նա միշտ խրախուսում էր մեզ, հանդիմանում, երբ տեսնում էր, որ մենք այնպես շուտ ընկնում ենք հոգով, և ամեն անգամ կարողանում էր մեզ վրա ներգործություն ունենալ: 
Իսկ ա՞յժմ, ա՞յժմ:

Նրա աղաղակն ու հեկեկանքն ամեն բանից էլ լավ էր բացատրում, թե որքան փշրված էր նրա ուժեղ կամքն արտաքին ծանր հանգամանքներից... «Ախ, ինչո՞ւ ես հիվանդ եմ», — աղաղակում էր նա այն ժամանակ, երբ ես նրան ասում եմ, թե պատրաստ եմ աշխատելու: 
Այդ խոսքերն երբեք չեմ մոռանալ, դրանք արտասանված էին այնպիսի տանջանքով և այնպիսի անկեղծ սրտով, որից երևում էր, թե որքան անկեղծ և անհուն էր նրա եղբայրական սերը դեպի ինձ...
Ամեն կերպ աշխատեցի հանգստացնել նրան, բայց նա այն աստիճան հուզվել էր, որ այլևս չկարողացավ խոսել ինձ հետ: 
Ավելի լավ համարեցի նրան մենակ թողնել և դուրս եկա շատ ծանր տրամադրությամբ. «Թող քույրդ աշխատի» խոսքերը բնավ մտքիցս չէին հեռանում... 
Բայց ամենից ավելի ինձ մտատանջում էր այն հանգամանքը, որ Գրիգորի հուզմունքը անվնաս չէր կարող անցնել նրա առողջության համար: 
Եվ, դժբախտաբար, այդպես էլ եղավ. — այսօր նրա դրությունը շատ վատ է:

Դեպի քեզ ունեցած սաստիկ կարոտս է, սիրելի Հռիփսիմե, որ այսքան երկար նամակներ եմ գրում քեզ. — այդ միևնույն է, թե խոսում եմ քեզ հետ: 
Սիրտս սաստիկ լցված է: 
Վշտերս ուզում եմ բաժանել մեկի հետ և բացի քեզնից էլ ո՞վ ունեմ... 
Ախ, եթե այժմ մոտս լինեիր, միակ կարեկիցս, ինչպե՛ս ջերմագին կսեղմեի քեզ վշտահար կրծքիս...
Քո Աննա Սարոյան
ԺԲ
Անգին քույրիկ,
— Եղբայրս, — Գրիգորը մեռավ... 
Արտասուքը խեղդում է ինձ, էլ ուժ չունեմ գրելու...
ԺԳ
Թիֆլիս, 30 ապրիլի 1881
Ստացա անկեղծ ցավակցությանդ նամակը: 
Անչափ շնորհակալ եմ և խրախուսանքիդ համար: 
Առավել քան այժմ ես կարոտ եմ այդպիսի խրախուսանքների, որովհետև զգում եմ, թե ինչպես վերջին հարվածը հիմն ի վեր տապալել է ամբողջ բարոյական աշխարհս: 
Ես ընկած եմ, որպես մի մարդ, որ անթիվ ծանր վերքեր ստանալուց հետո ստանում է և վերջին ամենասարսափելի վերքն ուղիղ կրծքին: 
Սակայն ես չեմ տրտնջում: 
Փառք և գոհություն նրան, ով տնօրինում է մարդկային բախտը: 
Երբ տեսնում ես, երբ զգում ես, որ տկար են ուժերդ, պետք է հպատակվես տիրապետող բարձր, անիմանալի օրենքներին, որոնց սահմանել է ինքը նախախնամողը: 
Եվ ես հպատակվում եմ: 
Մինչև այժմ հուսահատ պատերազմ էի մղում: 
Մոլորության անդունդն արդեն բաց էր արել իմ առաջ իր ահարկու բերանը, և քիչ էր մնում, որ կուրորեն ընկնեի նրա մեջ: 
Բայց ի՞նչ շահեցի դրանից. — այն որ տանջանքներս կրկնապատկվեցին, ա՜յն, որ մեղք գործեցի և ի վերջո ընկա հաղթված: 
Այո՛, ես այժմ ընկած եմ. հպարտ գլուխս այլևս չի հանդգնում վերև նայել, նա խոնարհված է և միշտ խոնարհ կմնա: 
Թող այսուհետև ինչ կուզե լինի — ես հաշտվել եմ ամեն բանի հետ: 
Եվ դու չես կարող երևակայել, սիրելի Հռիփսիմե, թե որքան հանգիստ եմ այժմ: 
Եթե կուրծքս ճղեն և հանեն սիրտս, նրան սառած կգտնեն: 
Կարծես ես այլևս չեմ ապրում: 
Եվ այդ պատճառով, առանց գեթ մի փոքր հուզվելու, այժմ, համարձակ նկարագրել քեզ եղբորս վերջին ժամերն ու մահն իրենց բոլոր մանրամասնություններով: 
Եվ պետք է նկարագրեմ: 
Թող քո աչքերից էլ փոքր-ինչ արտասուք թափվի նա արժանի է դրան:

Նա մեռավ սրանից ուղիղ երկու շաբաթ առաջ, նույն ամսի 16-ին, երեկոյան մոտ 5 ժամին: 
Այդ նշանավոր օրը շատ լավ հիշում եմ: 
Գարունն այստեղ շատ վաղ եկած լինելով, եղանակը հիանալի էր և այնքան տաք, որ մինչև անգամ լուսամուտները բաց էինք արել: 
Մեր տեղափոխվելուց հետո, առաջին անգամն էր, որ մենք այս տանը պարզ օդ էինք ծծում: 
Գրիգորը պառկած էր լուսամուտի առաջ, երկու օր առաջ նա խնդրել էր, որ մահճակալն այնտեղ տեղափոխենք: 
Վերջին անգամ ուզում էր տեսնել գարնան պայծառ արևը, նայել կապույտ երկնքին և տեսնել, թե ինչպես ուրախ ծիծեռնակները գալիս նստում են բակում կապած թոկի վրա, օրորվելով ճլվլում են և նորից թռչում գնում: 
Այդ հինգերորդ օրն էր, որ այլևս չէր կարողանում վեր կենալ անկողնից: 
Մենք բոլորովին չէինք կարծում, թե այդ օրը կմեռներ, որովհետև մեռնելուց մի քանի ժամ առաջ նրա դրությունը նույնն էր, ինչ որ մի՝ քանի օր առաջ, մինչև անգամ լավ էր: 
Բայց երևի ինքն այդ իմանում էր, որովհետև նույն օրն առավոտյան հատուկ խնդրեց ինձ, որ չհեռանամ մոտից: 
Այդ օրը սովորականից ավելի քնքուշ էր թե դեպի ինձ, և թե՛ դեպի մայրս, որի մի ոտը հորս սենյակումն էր, մյուսը նրա մոտ: 
Այդ օրը սովորականից շատ էլ էր խոսում ինձ հետ: 
Իսկ երբեմն մերթ ուրախ էր լինում, մերթ հանկարծ տխրում և մտածության մեջ ընկնում: 
Մի անգամ էլ ուրախ խոսելուց հետո, հանկարծ լռեց, գլուխը դարձրեց դեպի լուսամուտը և դուրս նայելով, ընկղմվեց մտածմունքների մեջ: 
Չուզեցի խանգարել նրան, և փոքր-ինչ կռանալով դեպի նա, սկսեցի նայել դեմքին: 
Աստվա՛ծ իմ, որքա՛ն փոխված էր այդ դեմքը, իմ ճանաչած սիրուն, կանացի դեմքը. — նիհար, չոր, գունատ, կարծես մի կաթիլ արյուն անգամ չկար նրա երակների մեջ: 
Փոքրիկ, կանոնավոր քիթը, որ միշտ ներդաշնակ գեղեցկություն էր տվել նրա դեմքին, կարծես սաստիկ մեծացած, դուրս էր ցցվել սեղմված պնչերով: 
Աչքերը խոր էին ընկել և մեծացել, իսկ պարզ, լայն ճակատը կարծես ավելի լայնացել էր: 
Չգիտեմ ինչ էր պատճառը, բայց ինձ թվում էր, թե առաջին անգամն եմ տեսնում նրան այդքան փոխված: 
Երկար ժամանակ նա անշարժ կար նույն դրության մեջ: 
Մի ինչ-որ անորոշ զգացմունք, կարծես, չէր թողնում ինձ, որ խանգարեմ նրա մտածմունքները, իսկ ինձ թվում էր, թե այդ մտածմունքները թանկ արժեն նրա համար: 
Լուռ և խորին վշտով նայում էի նրա դեմքին, երբ հանկարծ նրա շրթունքները բացվեցին, և նա կամաց, շատ կամաց, կարծես ինքնիրեն շշնջաց.
— Ինչ սիրուն բան է գարունը... 
Ակամա սիրում ես կյանքը, ինչքան էլ որ լի լիներ ձախորդություններով... ակամա ուզում ես ապրել, սիրել և...
Լռեց և դեմքը կամաց դեպի ինձ դարձրեց,
— Ուղիղ ասա, քույրիկ, առաջվա նման դարձյա՞լ մտածում ես...
— Ոչ, Գրիգո՜ր, ես աղոթում եմ, — պատասխանեցի ջերմեռանդ զգացմունքով:

Տեսա, թե ինչպես նրա դեմքը պայծառացավ: 
Նա առավ ձեռքս և սեղմեց:

— Աղոթի՜ր, սիրելի՜ քույրիկ, — պատասխանեց, կարծես, ուժ ստացած: 
— Աղոթի՛ր, միայն աղոթքը կարող է փրկել քեզ կյանքիդ ծանր րոպեներում... 
Հավատա ինձ, որ երբեք չես զղջա, եթե չմոռանաս իմ այս անկեղծ խորհուրդը: 
Ճշմարիտ է, թեև կյանքի ձախորդություններն երբեմն շատ մոլորությունների պատճառ են դառնում, բայց մարդս այդպիսի դեպքերում միշտ աչքի առաջ պիտի ունենա, թե ո՛վ և ի՞նչ է ինքը, երբեք չպիտի մեռցնե իր մեջ հավատը, հույսը, երբեք չպիտի մոռանա աղոթել, կարծելով թե այդպիսով ինքը վրեժխնդիր է լինում այդ չափից դուրս անմտություն կլիներ մարդու կողմից... 
Հավատա ինձ, որ ձախորդություններն ու թշվառությունն էլ ունեն հոգեկան իրենց վսեմ քաղցրությունը, ինչպես առողջությունն ու երջանկությունը, միայն թե մարդ բնավ չկորցներ հավատը, հույսը, բնավ չմոռանար աղոթել... 
Այդ սովորեցրել է ինձ ինքը կյանքը, և դու առանց կասկածելու հավատա ինձ:

Ես լսում էի նրան խորին երկյուղածությամբ, լսում էի ո՜չ թե իբրև մի քսան տարեկան անփորձ երիտասարդի, այլ որպես մի պատկառելի, փորձության բովից անցած ծերունու, մի երկնառաք մարգարեի, որ տարածում է աստծո խոսքը — Բայց հանկարծ նրան լսելիս՝ մի ինչ-որ անորոշ երկյուղ պաշարեց ինձ: 
«Այս ի՞նչպես է խոսում սա այսօր» — այդ հարցն ակամա ծագեց գլխումս: 
Իսկ նա խոսում էր մի ուրիշ տեսակ, ոչ այնպես, ինչպես ամեն անգամ խոսում էր այդպիսի բաների մասին, նրա ձայնը հնչում էր տխուր, բայց մի ի՛նչ-որ վեհ, սրբազան ոգևորությամբ: 
Նա նայում էլ էր ուրիշ տեսակ: 
Նրա հայացքը վառվում էր. դրանով կարծես ուզում էր ուժ տալ իր խոսքերի ազդեցությանը...
— Գրիգո՜ր, ինչու՞ այսօր այսպես ես խոսում, — չկարողանալով դիմանալ, հարցրի կարճ լռությունից հետո:

— Ինչո՞ւ, — արտասանեց քնքշորեն, նայեց աչքերիս և մի տեսակ օտարոտի կերպով ժպտաց: 
— Որովհետև պետք է... մեռնեմ, — ավելացրեց հանդարտ ձայնով, բայց վերջին բառն արտասանեց այնքան կամաց, որ հազիվ լսեցի:

Չգիտեմ այդ րոպեին ինչ պատահեց ինձ, միայն ամուր գրկեցի նրան, կարծեցի, թե նույն րոպեին հավիտյան պիտի անհետանար աչքիս առաջից:

— Գրիգո՜ր, իհարկե, կատակ ես անում, — շշնջացի, ինքս իմ ձայնից վախենալով:

Դարձյալ նայեցի աչքերին, և տեսա, թե ինչպես ժպիտը հանկարծ անհետացավ նրա դեմքից և այդ դեմքն ընդունեց տխուր, վշտալից արտահայտություն: 
Նա ոչինչ չպատասխանեց, միայն երկար նայեց աչքերիս և դեմքը շրջեց դեպի լուսամուտը: 
Այժմ նայում էի նրան համարյա սարսափով, հա՜մ ուզում էի փախչել նրանից, հա՜մ գրկիցս բաց չթողնել...
Չգիտեմ որքան ժամանակ այդպես անցավ, երբ նա, շարունակ դուրս նայելով, առաջվա նման, բայց այս անգամ շատ տխուր ձայնով շշնջաց.
— Հիշո՞ւմ ես, քույրիկ — այն ժամանակ մենք դեռ շատ փոքր էինք, ես տասը տարեկան էի, դու՝ յոթ — գնացել էինք տետրակներ առնելու և ետ էինք գալիս: 
Ճանապարհին մեզ մի կատաղած եզ պատահեց: 
Ամենքն երկյուղից մի կողմն էին փախչում և թաքնվում առաջին պատահած տեղը: 
Մենք շատ վատ տեղովն էինք անցնում, այնտեղ ոչ խանութ կար, ոչ բակ, որտեղ մենք էլ կարող լինեինք թաքնվել: 
Ճարահատյալ կանգնեցինք այնտեղ գտնված մի տան պատի տակ: 
Եզը մոտենում էր: 
Գունաթափ և սաստիկ երկյուղով դու սեղմվեցիր ինձ: 
Ես կանգնեցի առաջդ, որպեսզի եզանը դիմավորեմ և պաշտպանեմ քեզ նրա հարվածից: 
Արյուն կտրած աչքերով եզն ուղղակի ինձ վրա եկավ և կանգնեց մեր առաջ: 
Ես սարսափից ոչ կարողացա աղաղակել, ոչ շարժվել, միայն բնազդմամբ մի կողմ սեղմվեցի և ետևիցս երկու ձեռքով ամուր բռնեցի քեզ: 
Եզը կանգնեց, կանգնեց, նայեց, նայեց մեզ, հանկարծ փռնչացրեց, շուռ եկավ և, պոչը տատանելով, վազեց միևնույն ուղղությամբ: 
Մենք ազատվեցինք: 
Ես նայեցի դեմքիդ և կարծես, այժմ էլ տեսնում եմ այդ դեմքը, սաստիկ գունաթափ, սարսափից չռած, անմիտ աչքերով, դու ամբողջ մարմնով դողում էիր, առանց թողնելու ինձ շարունակ նայում էիր եզան ետևից, կարծես նա դարձյալ շուռ պիտի գար մեր կողմը և առաջվա նման պիտի մոտենար մեզ այս անգամ հարու տալու դիտավորությամբ: 
Բայց եզը շուռ եկավ մի ուրիշ փողոց և չքացավ մեր աչքերից: 
Տեսա, թե ինչպես դու ազատ շունչ քաշեցիր, լուռ նայեցիր ինձ, մի տեսակ օտարոտի, բայց շատ անշնորհք կերպով ժպտացիր, կամ ավելի ճիշտ է ասել ծամածռեցիր դեմքդ և հանկարծ լաց եղար: 
Թեև, իհարկե, ես չփրկեցի քեզ եզան հարվածից, բայց այդ րոպեին պատրաստ էի զոհ գնալու եզանը, միայն թե քեզ ազատած լինեի, չնայելով, որ սարսափն ինձ էլ էր կաշկանդել: 
Այնուհետև ինչպիսի հպարտությամբ և հրճվանքով հիշում էի այդ անցքը, մտքումս մի անգամից տպավորվել էր, որ քեզ ազատողն ես էի...
Նա լռեց և մնաց անշարժ, անթարթ դեպի դուրս նայելով: 
Երևում էր, որ մանկական այդ հիշողությունն այդ րոպեին էլ քաղցր էր նրա համար, և նա չէր ուզում հեռացնել այդ հիշողությունն իր գլխից: 
Ես էլ չէի համարձակվում խանգարել նրա այդ քաղցր հիշողությունը: 
Իրավ, ի՜նչ սքանչելի ժամանակներ էին այդ...
Մանկության օրեր, երազի նմանԱնցաք, գնացիք, այլ չեք դառնալո՛ւ...
շշնջաց նա, կամաց հոգոց հանեց և նայեց ինձ:

— Գրիգո՛ր, ինչո՞ւ հիշեցրիր ինձ այդ անցքը, — հարցրի:

— Ինչո՞ւ, — արտասանեց նա հուսահատ ձայնով. — նրա ՝ համար, որ ես այժմ այլևս ոչ մի բանից չեմ կարող քեզ ազատել…
Զգացի, թե ինչպես սիրտս, սաստիկ ցավ տալով, թրթռաց, գլուխս ակամա խոնարհվեց նրա կրծքի վրա, և հուսահատության հեկեկանքը սկսեց խեղդել ինձ: 
Այդ րոպեին արդեն աներկբա զգում էի, թե ինչպես մի աներևույթ զորություն սկսում էր կամաց-կամաց բաժանել նրան ինձնից հավիտյան...
Ճաշին, բացի կես բաժակ կաթից, ոչինչ չառավ բերանը: 
Նկատում էի, թե ինչպես կամաց-կամաց թուլանում էր նա, բայց ուշքը մինչև վերջին շունչը վրան էր: 
Մեռնելուց մի ժամ առաջ ուզեց տեսնել հորը: 
Մայրս, որ, ըստ երևույթին, արդեն սկսել էր հասկանալ, թե բանն ինչումն է, կատարեց նրա խնդիրքը: 
Շուտով հորս՝ թևից բռնած զգուշությամբ ներս բերեց և զգուշությամբ նստեցրեց հիվանդի մահճակալի առաջ՝ աթոռի վրա: 
Հայր և որդի նայեցին միմյանց, հորս հայացքը նույն անմիտ, նույն անզգա հայացքն էր, սակայն այս անգամ այդ հայացքի մեջ նկատվում էր փոքր-ինչ հետաքրքրություն, իսկ եղբորս հայացքը... 
Ինչքա՛ն սեր, կարեկցություն, վիշտ և հուսահատություն կար այդ հայացքի մեջ, հորը հավիտյան մնաս բարյավ ասող այդ լուռ վերջին հայացքի մեջ... 
Առավ հոր ձեռքը, ուզեց բան ասել, բայց ոչ մի ձայն դուրս չեկավ բերանից: 
Միայն խոնարհվեց և շրթունքը կպցրեց նրա ձեռքին:

— Այս ո՞վ է, — կամաց հարցրեց հայրս, նայելով մորս:

— Գրիգորն է... 
Չե՞ս ճանաչում, — հազիվ կարողացավ արտասանել խեղճ մայրս, որովհետև արտասուքը խեղդում էր նրան:

— Ոչ, չեմ ճանաչում, — պատասխանեց հայրս և, փոքր-ինչ լռելուց հետո, հարցրեց. — հիվա՞նդ է:

— Այո:

— Ես էլ եմ հիվանդ, խեղճ տղա, ես էլ եմ հիվանդ, — արտասանեց հայրս, կարծես, սաստիկ կարեկցությամբ և, ձեռքը հեռացնելով Գրիգորի շրթունքից, սկսեց շոյել նրա գլուխը:

Այլևս չկարողացա դիմանալ — սիրտս պատռվում էր — և շտապով դուրս գնացի, որպեսզի այլևս ոչինչ չտեսնեմ, ոչինչ չլսեմ...
Երբ քառորդ ժամից հետո դարձյալ ներս մտա, մայրս հորս արդեն դուրս էր տարել: 
Գրիգորը պառկած էր երեսն ի վեր և ձեռքով ծածկել էր դեմքը: 
Երբ մոտեցա նրան, ձեռքը հեռացրեց դեմքից: 
Ինչքա՜ն վիշտ տեսա այդ դեմքի վրա... 
Աղերսող հայացքով նայեց ինձ և առավ ձեռքս:

— Աննա՛, — արտասանեց դողդոջուն ձայնով, — դու գիտես, թե ինչպես կնայես հայրիկին ու մայրիկին: 
Բացի քեզնից, նրանք ո՜չ ոք չունեն, օգնիր նրանց, ինչպես կարող ես:

Ապա սեղմեց ձեռքս, թողեց և պատասխան չպահանջեց, չպահանջեց արդյոք նրա համար, որ հասկանում էր, թե որպիսի ձանը պարտականություն էր դնում ինձ վրա, թե նրա համար, որ հույս ուներ ինձնից — չգիտեմ, միայն այդ մասին այլևս ոչինչ չխոսեց:

Նրա մահվան ներկա էինք միայն ես, մայրս և Թոմաս Գասպարիչը, որ հենց նոր էր եկել և, իմանալով, թե բանն ինչումն է, սաստիկ տխուր նստած էր մի կողմը: 
(Եղբայրներս եղանակը լավ լինելու պատճառով այդ օրը դուրս էին գնացել և դեռ տուն չէին եկել, ո՛վ գիտե որտեղ էին թափառում): 
Նա խնդրեց, որ քահանա կանչենք: 
Թոմաս Գասպարիչը գնաց քահանայի ետևից: 
Քահանան եկավ: 
Ինչպիսի սրբազան ջերմեռանդությամբ ընդունեց հաղորդությունը... 
Մեռնելուց առաջ համբուրեց մորս ձեռքը, հետո — իմը, իսկ ամենից վերջը Թոմաս Գասպարիչինը, որն, այլևս չկարողանալով դիմանալ, սկսեց երեխայի նման լաց լինել: 
Այնուհետև վերջին հայացքը — վշտալից, աղերսող հայացքը — ձգեց ինձ վրա և համարյա նույն րոպեին էլ հոգին ավանղեց... 
Ոչ, հոգին չավանդեց — հոգին ավանդելիս, ասում են, մարդ սարսափելի է լինում, բայց այդպիսի բան ես բոլորովին չնկատեցի նրա մեջ — այլ աչքերը փակեց և քնեց, քնեց, որպեսզի այլևս երբեք չարթնանա... 
Երբ աչքերը փակեց, ես բոլորովին չէի կարծում, թե մեռավ, բայց մայրս այդ իսկույն հասկացավ: 
Նա նախ մի տեսակ բութ, անմիտ հայացքով մեքենայաբար նայեց ինձ, հետո թույլ, շատ թույլ ձայնով, կարծես ուժասպառ ճչաց և, գլուխը դնելով մեռած որդու գլխի մոտ՝ բարձի վրա, մի ձեռքով գրկեց նրա կուրծքը: 
Սաստիկ մի դող ցնցեց ողջ մարմինս, ես հասկացա, որ եղբայրս մեռավ: 
Աչքերս մթնեցին, ծնկներս թուլացան և այնուհետև այլևս ոչինչ չզգացի: 
Երբ ուշքի եկա, տեսա, որ պառկած եմ սենյակումս՝ մահճակալիս վրա, մայրս նստած է կողքիս՝ սառը, գունատ, չոր դեմքով, իսկ Թոմաս Գասպարիչը– դիմացը՝ աթոռի վրա, վշտից սառած ու կուլ եկած: 
Սկզբում կարծեցի, թե առավոտ է և նոր եմ զարթնում, բայց երբ նայեցի մորս, նայեցի Թոմաս Գասպարիչին, նայեցի շուրջս, դարձյալ մորս, դարձյալ Թոմաս Գասպարիչին– արդեն եղելությունը պարզվեց ինձ համար: 
Եվ մինչև հիմա էլ զարմանում եմ, թե այդ ժամանակ ի՜նչպես կարողացա այնքան հանգիստ լինել. — ո՜չ մի հառաչանք, ո՜չ մի արտասուքի կաթիլ, ո՜չ մի դառնություն, ո՜չ մի վիշտ, կարծես մեռած էի և զգում էի, որ մեռած եմ: 
Ասում էին կեր՝ ուտում էի, խմիր՝ խմում էի, հագիր՝ հագնում էի, բեր այսինչը՝ բերում էի, տար այսինչը՝ տանում էի, արի՝ գալիս էի, գնա՝ գնում էի, մի խոսքով՝ անում էի, ինչ որ ասում էին, և արածս ոչ հասկանում էի, ոչ զգում: 
Եվ եթե այժմ հարցնես ինձ, թե ինչպես թաղեցինք եղբորս, ով կար հուղարկավորությանը և այլն– ոչինչ չեմ կարող ասել: 
Այսքանը միայն մութ կերպով երազի նման հիշում եմ, որ ինձ սևեր հագցրին, ձեռքս մի թաշկինակ դրին, թեև թաշկինակի կարիք չունեի, ձեռքիցս բռնեցին, տարան եկեղեցի, և դարձյալ ետ բերին: 
Այս էլ հիշում եմ, որ եկեղեցում համբուրեցի նրա ճակատը, դարձյալ համբուրեցի, դարձյալ... էլ ոչինչ չեմ հիշում: 
Իսկ այժմ, երբ այդ ժամանակից անցել է ամբողջ երկու շաբաթ, երբ ամեն օր մտնում եմ նրա սենյակը և ամբողջ ժամերով՝ ձեռքերս խաչած՝ նստում եմ նրա դատարկ մահճակալի վրա — ի՞նչ եմ զգում ես... 
Փառք և գոհություն նրան, ով տնօրինում է մարդկային բախտը: 
«Աղոթքը, միայն աղոթքը կարող է փրկել քեզ կյանքիդ ծանր րոպեներում» — ասաց նա: 
Օրհնյա՜լ լինի քո հիշատակը իմ սիրելի, իմ անգի՜ն եղբայր:

Քո Աննա Սարոյան
ԺԴ
Թիֆլիս, 25 հունիսի 1881
Սիրելի Հռիփսիմե,
Նամակ ես պահանջում. — ի՞նչ գրեմ, ի՞նչ ունեմ գրելու, ի՞նչ կարող եմ գրել, երբ շուրջս և ներսս կատարյալ դատարկություն է տիրում: 
Ոչինչ չկա, ոչ մի հիմնավոր բան, որից կարողանայի ամուր կպչել՝ չանհետանալու համար, որի վրա կարողանայի վերջնականապես կենտրոնացնել թափառող մտքիս ընթացքը՝ չմոլորվելու համար: 
Երևակայիր մի անհուն անտակ խորխորատ անվերջ տարածության մեջ, որտեղ ընկել է մարդ, նա տարածում է ձեռքերն այս ու այն կողմը, որպեսզի մի բան գտնի, որից կարողանա բռնել՝ ավելի խորը չընկնելու համար, բայց միշտ հանդիպում է դատարկ տարածության, և նա շարունակ ընկնում է ցած, ցնկնում է անվերջ, մինչև անգամ ոտների տակ հատակ չգտնելով. — ես այդ դրության մեջ եմ: 
Ճշմարիտ է, կա իմ մեջ մի զգացմունք, որի համար պարտական եմ մեռած եղբորս, և թեև այդ զգացմունքը շատ անգամ բարերար ներգործություն է ունեցել տանջված հոգուս վրա, բայց... անգին քույրիկ, հասկանո՞ւմ ես, թե որքա՛ն երիտասարդ եմ ես դեռ և թե սիրտս, հոգիս բնականաբար դեպի ինչը պիտի ձգտեն: 
Ես... 
Ա՛խ, բավական է. թողնենք այն, այլևս սիրտ չկա:

Եղբորս մահն, իհարկե, անհետևանք չէր կարող անցնել ոչ ինձ և ոչ մորս համար մանավանդ մեր այս թշվառության ժամանակ: 
Մայրս անմիջապես ընկավ անկողին և մոտ մի ամիս շարունակ պառկած էր: 
Նրա և հորս միակ խնամատարն ես էի, թեև ես էլ պակաս հիվանդ չէի զգում ինձ: 
Նրա անկողնից վեր կենալն ու իմ պառկելը մեկ եղավ, կարծես դիտմամբ իրար խոսք էինք տվել այդպես անելու: 
Ես նրանից ավելի կարճ ժամանակ էի պառկած և ահա մի շաբաթ է ինչ վեր եմ կացել: 
Այժմ ինձ սաստիկ թույլ եմ զգում, երկար չեմ կարողանում ման գալ կամ որևիցե բան շինել, շուտով հոգնում եմ, ուզում եմ նստել կամ թիկն տալ: 
Գրիչն էլ այժմ դժվարությամբ եմ շարժում ձեռքիս: 
Անցյալ օրը նայեցի հայելում, և ինքս ինձնից սարսափեցի: 
Ակամա վերցրի անցյալ տարվա լուսանկարս և համեմատեցի. — ինչքա՛ն փոփոխություն... չէի ուզում հավատալ, թե այդքան փոխվել եմ: 
«Կամ այս իմ լուսանկարս չէ, կամ թե հայելին է ինձ խաբում» — ասում էի ինքս ինձ: 
Լուսանկարը ներկայացնում է մի գեղեցիկ, մի կայտառ օրիորդ, որի աչքերն երջանկությամբ և չարաճճի կերպով ժպտում են, իսկ հայելու մեջ տեսնում էի սաստիկ նիհար, սաստիկ գունատ, կարծես ծերացած մի աղջիկ, որի անկենդան, մեքենայական հայացքը, կարծես, ասում է... ի՞նչ է ասում. — որոշ ոչինչ, բայց մի բան ասում է, որ ոչ ինքն է հասկանում, և ոչ ուրիշը կարող է հասկանալ... 
Դառնացած դեն շպրտեցի լուսանկարս և հեռացա հայելուց...



 --------------------------------------- 


Այստեղ սաստիկ շոգեր են: 
Ամառանոցի սովոր լինելով, շատ դժվարությամբ եմ կարողանում դիմանալ: 
Համարյա ողջ օրը սենյակիցս դուրս չեմ գալիս: 
Միայն գիշերներն և առավոտյան կարողանում եմ ազատ օդ շնչել: 
Ների՜ր, սիրելիս, սաստիկ հոգնեցի, էլ ոչինչ չեմ կարող գրել:

Ընդունիր կարոտալից համբույրներս:

Քո Աննա Սարոյան
ԺԵ
Թիֆլիս, 27 Հուլիսի 1881
Սիրելի Հռիփսիմե,
Այժմ փառք աստծո, բավական լավ եմ զգում ինձ, միայն շոգերն են սաստիկ նեղացնում: 
Երբեմն երեկոները, լավ եղանակներին, դուրս եմ գնում փոքր-ինչ զբոսնելու և շուտով էլ վերադառնում եմ: 
Հարցնում ես՝ մի՞թե եղբայրներս դարձյալ պարապ են: 
Ոչ. մեր նախկին հարուստ «բարեկամներից» մեկը վերջապես «խղճաց» մեզ և երկուսին էլ ընդունեց իր մագազինը, բայց այն պայմանով, որ նրանք իրենց լավ պահեն: 
Եվ այժմ, փառք աստուծո, նրանք տակավին իրենց լավ են պահում, և եթե բանը միշտ այդպես գնա, մենք գոհ կլինենք: 
Այդ շատ լավ եղավ, եթե եղբայրներս դարձյալ պարապ մնային, հավատա, որ քաղցած կմեռնեինք: 
Մորս հիվանդության միջոցին մեր վերջին կոպեկները ձեռքներիցս գնացին, և մենք մնացել էինք տարակուսած թե ինչ պիտի անենք:

Այժմ եղբայրներիս գործի կանգնելով, կարող ենք փոքրիշատե տանելի կյանք ունենալ:

Ես արդեն վերջնականապես հաշտվել եմ դրությանս հետ, ներկան ինձ այնպես սարսափելի չի թվում, ինչպես երևակայում էի առաջ: 
Միայն եղբորս վաղահաս մահը սրտիս մեջ թողել է մի այնպիսի խոց, որ երբեք և ոչ մի բանով չի կարող բուժվել: 
Ամեն օր, ամեն ժամ նա կարծես կենդանի կանգնած է աչքիս առաջ, իսկ երազումս համարյա ամեն գիշեր տեսնում եմ նրան: 
Նրա մեռնելուց հետո առանց տանջվելու չէի կարողանում մոտենալ նրա գրքերին և տետրակներին: 
Ամեն անգամ, որ տեսնում էի այդ գրքերն ու տետրակները պահարանում դարսած, իսկույն մի տեսակ սաստիկ-սաստիկ ճմլվում էր սիրտս, և անցյալի հիշողությունները մեկը մյուսի ետևից ակամա զարթնում էին իմ մեջ: 
Բայց երեկ — չգիտեմ ինչո՞ւ — սիրտս ձգտում էր դեպի այդ գրքերն ու տետրակները, ուզում էի քրքրել նրանց, ուզում էի թերթեի ուզում էի ծայրեծայր կարդալ տետրակները, և ինձ թվում է, թե այդպիսով նա ինքը կենդանի կանգնած իմ առաջ՝ խոսելիս կլինի ինձ հետ: 
Այդ պատճառով մոտեցա պահարանին և բաց արի դուռը: 
Գրքերն ու տետրակները դարսված էին իրենց կարգով, այնպես, ինչպես նա վերջին անգամ ինքն իր ձեռքով դարսել էր: 
Կարգապահությունն ու մաքրությունն առհասարակ նա սաստիկ սիրում էր, և ես երբեք չէի տեսել, որ նրա գրքերը կամ տետրակները խառնիխուռն թափված լինեին, ամեն ինչ իր տեղը, ամեն ինչ մաքուր: 
Բայց այդ անգամ գրքերի և տետրակների վրա բավական փոշի էր նստել: 
«Իսկ նրա վրա ահագին շերտ հող էր նստած» — մտածեցի ես, դողդոջուն ձեռքով մի առ մի վերցրի գրքերն և սկսեցի փոշին սրբել: 
Այդ վերջացնելուց հետո, վերցրի բոլոր տետրակները, ցած բերի և, նախապես նրանց վրայից էլ փոշին սրբելով, սկսեցի մի առ մի թերթել: 
Այդ բոլորն ուսանողական տետրակներ էին, որոնց մեջ իրեն հատուկ մաքուր և գեղեցիկ գրերով գրել էր դասերը: 
Այդ տետրակների մեջ գտա և նրա հիշատակարանը: 
Ինչպես մի անգին գյուտի վրա, վրա ընկա այդ տետրակին և ահագին հետաքրքրությամբ սկսեցի թերթել: 
Ա՛խ, ինչպե՛ս տրոփում էր սիրտս, ինչպիսի տանջանքով և սիրով սեղմում էի այդ տետրակը սրտիս, ինչպե՛ս ջերմագին համբուրում էի այն և թրջում արտասուքով... 
Մի անգամ, երբ կգաս այստեղ, սիրելի Հռիփսիմե, այդ տետրակը կկարդամ քեզ մոտ, և կտեսնես, թե ինչպիսի տղա էր նա. այդ տետրակի մեջ նա թափել էր իր բոլոր միտքն ու հոգին: 
Բայց այժմ ես այնտեղից կարտագրեմ նրա բանաստեղծություններից մեկը (հիշատակարանի մեջ բավական թվով բանաստեղծություններ էլ ունի գրած), որ, ինչպես ամսաթիվը ցույց է տալիս, նրա վերջին գրածն է և գրել է մահից մի շաբաթ առաջ: 
Այդ բանաստեղծությունը մի ամփոփ գաղափար կտա քեզ նրա հոգեկան աշխարհից:

Հասել է ժամը: 
Շուտով նորաբաց,Մանուկ արևս պիտի խավարի.Դեռ կյանք չտեսած, դեռ չվաստակածՄարմինս հողը պիտի ավերի:

Ա՛խ, ինչպե՛ս, ինչպե՛ս ուզում եմ ապրել,Ապրել և գործել, գործել և տոկալ,Ինչպես ջերմագին ուզում եմ սիրել,Ամենքի համար աղոթել և լալ...
Խե՛ղճ, անբա՛խտ եղբայր... 
Ի՜նչպիսի կյանքի ծարավ, ի՜նչքան անկեղծ, խոր զգացմունք, ի՜նչքան տանջանք... 
Մի՞թե այդպիսի եղբորը երբևէ կարելի է մոռանալ, իմ անգի՜ն քույրիկ: 
Երեկվանից դես անընդհատ մտածում եմ նրա մասին և որքան շատ եմ մտածում, այնքան ավելի եմ զգում, թե որքան մեծ և անփոխարինելի է իմ կորուստը: 
Գիշերս բոլորովին չկարողացա քնել, ակամա արտասուքը հանդարտ հոսում էր աչքերիցս և թրջում էր դեմքս, անկողինս– և ես դողդոջուն ձեռքերս սաստիկ հուսահատությամբ ու տանջանքով տարածում էի օդի մեջ՝ գոնե նրա ուրվականը գրկելու համար... 
Ա՛խ, նրա հիշատակարանն ամեն ինչ տակնուվրա արեց իմ մեջ... 
Դարձյալ սկսում եմ առաջվա նման... 
Ո՜չ, այլևս ոչինչ չեմ գրի այս մասին, միշտ միևնո՞ւյն երգը... 
Գուցե արդեն ձանձրացրել եմ քեզ:

Մնաս բարյավ, իմ սիրելի քույրիկ, ցնոր գրություն:

Քո Աննա Սարոյան
ԺԶ
Թիֆլիս, 16 օգոստոսի 1881
Սիրելի Հռիփսիմե,
Խորհուրդ ես տալիս, որ շատ չհուզվեմ և խնդրում ես, որ եղբորս հիշատակարանն ուղարկեմ քեզ, որպեսզի այլևս տեղիք չունենամ հուզվելու: 
Ես էլ եմ հասկանում, որ շատ հուզվելը ներկա դրությանս մեջ ինձ վնասակար է, բայց մի՛ վախենա, հիշատակարանը գտնելուս առաջին օրն էր, որ այնպես հուզվում էի, այժմ ինձ զսպում եմ: 
Ուրեմն, սիրելիս, հիշատակարանը կմնա ինձ մոտ. ողջ կյանքումս չեմ բաժանվի նրանից, չեմ բաժանվի այն պատճառով միայն, որ նա ինձ համար անգին է և միշտ էլ անգին կմնա:

Դարձյալ բանը թարսվեց և մեծ եղբայրս իր հին աստվածը միտը բերեց: 
Մեր «բարեկամն» էլ վռնդեց նրան, և իրավունք ուներ, որովհետև եղբայրս դարձյալ սկսել էր խմել, ստացած ռոճիկից էլ ոչ մի կոպեկ տուն չէր բերում: 
Է՜հ, այդպես էլ կարծում էի. արբեցողությունն այնպես չէ բույն դրել նրա մեջ, որ նա երբևէ կարողանար դրանից ձեռք վերցնել: 
Դրա համար կամք է հարկավոր և փոքր-ինչ ժուժկալություն, իսկ եղբայրս զուրկ է թե՜ մեկից, թե՜ մյուսից, անգործ մնալն ու խմելը նրա համար ամեն բանից քաղցր է: 
Իսկ փոքր եղբայրս դարձյալ այնտեղ է և, պիտի ասած, կարողացել է ծուլությանը հաղթել և աշխատում է: 
Բայց նրա ստացած ռոճիկն ի՞նչ պիտի անի մեր այնքան, թեկուզ սաստիկ չափավորած, կարիքներին: 
Ծայրահեղ աղքատությունը սպառնում է թակելու մեր դուռը... 
Մայրս ուզում է տունը ծախել, բայց ես չեմ թողնում, դրանից ստացած փողն էլ շուտով կհատնի տնավանդ, որ տունն անհամեմատ պակաս են գնահատում), այնուհետև ի՞նչ պիտի անենք, ինչո՞վ պիտի վճարենք բնակարանի վարձը... 
Ոչ, անմտություն կլիներ հոգսերի վրա նոր հոգսեր ավելացնել: 
Երևակայում եմ, թե որքան դժվար է մի տնից մյուսը տեղափոխվել, թե որքան անտանելի է տանտիրոջից միշտ անարգված լինել տան վարձը ժամանակին չվճարելու համար... 
Ոչ, հազարապատիկ ավելի լավ է մեռնել թեկուզ քաղցած, բայց ականջը հանգիստ՝ սեփական տան հարկի տակ: 
Սեփակա՛ն տանը, սեփակա՛ն տանը... ուրիշ տեղ կյանքը կրկնապատիկ, քառապատիկ դառը կլինի: 
Ես այդ զգում եմ: 
Մայրս ուզում է մի որևէ գործ վերցնել: 
Տեսնենք ինչ կլինի:

Քո Աննա Սարոյան
ԺԷ
Թիֆլիս, 24 օգոստոսի 1881
Սաստիկ հուզված եմ գրում քեզ այս տողերը, սիրելի Հռիփսիմե: 
Ես այժմ կատարելապես ոչնչացած եմ: 
Մայրս կար էր վերցրել կտրելու, ես էլ օգնում էի նրան, բայց... ոչինչ չկարողացա կարել, այսինքն ոչ թե ոչինչ չկարողացա կարել, այլ կարել չգիտեի, կարը փչացրի: 
Կար բաժանող կինը տեսավ կարս և հանդիմանեց նախ մորս, որ ինձ թողել էր կտրելու, հետո ինձ, որ կարը փչացրել էի: 
«Ահագին աղջիկ ես և ամենահասարակ կար անգամ չգիտես, ամոթ չէ՞» — ասաց: 
Ամոթ չէ ... 
Այնքան ամոթ էր, որ հազար երանի կլիներ, եթե նույն րոպեին գետինը պատռվեր և կլաներ ինձ հավիտյան... 
Մինչև անգամ մտադրվեցի ինքնասպանություն գործել և կգործեի, աստված է վկա, կգործեի, եթե... 
Ամեն տեսակ դժբախտություն, ամեն տեսակ բախտի հալածանք կտանեի — և տանում եմ — բայց հասարակ կնոջ այդ հասարակ բանի համար տված հանդիմանությունը ո՜չ մի կերպ չէի տանի և չե՜մ կարող տանել: 
Այդ հանդիմանությունը մտքիցս մի վայրկյան անգամ չի հեռանում, և որքան շատ եմ մտածում այդ մասին, այնքան... սիրտս անտանելի ծանրանում է... 
Կարծում եմ, թե ամբողջ մարդկությունն աշխարհիս ամեն ծայրերից, մինչև անգամ գտան չորս պատերը, որոնցից այլևս դուրս չեմ գալիս, ծաղրելով մատնացույց են անում ինձ և ասում — տեսե՜ք, այս ահագին աղջիկը հասարակ կար անել անգամ չգիտե... 
Ի՞նչ մեծ համարում ունեի ինձ վրա, կարծում էի, թե բավական է, որ մի բան անել կամենամ — և վերջացած է, ամեն բան կանեմ, բայց իրողությունը, փորձը ցույց տվեց, որ ոչ թե ոչինչ չեմ կարող անել, այլև... որ ես ինքս ոչի՛նչ եմ, ոչի՛նչ, ոչի՛նչ... 
Եվ դեռ մի անգամ մեռած եղբորս հպարտությամբ պատասխանեցի. «Ի՛նչ, ես կաշխատեմ»... խե՛ղճ, խեղճ Աննա... 
Եվ եղբայրս էլ հույս ուներ ինձնից, թե կարող եմ աշխատել... 
Ո՛հ, որքա՛ն անտանելի է դրությունս: 
Ինքս ինձնից սարսափում եմ: 
Գոնե չունենայի սրտիս մեջ՝ դեռ մանկությանս հասակից սերմանված հպարտությունը, այս գոռոզությունը, գոնե կարողանայի տանել ինձ տված արդարացի հանդիմանությունները, գոնե սիրտս կարողանար հաշտվել ուղեղիս հետ — այն ժամանակ... 
Իսկ այժմ... կատարելապես իրավունք ունեմ ասելու, որ ես իսկապես թշվառ եմ... 
Ա՛խ, ա՛խ, անգի՜ն քույրիկ... սրտիս և ուղեղիս մեջ դժոխք կա...
Քո Ա. Ս.
ԺԸ
Թիֆլիս, 10 սեպտեմբերի 1881
Սիրելի Հռիփսիմե,
Աղքատ տեղովդ ինձ քսան ռուբլի ես ուղարկել: 
Ինչո՞ւ... ինչո՞ւ ես ուղարկել... և դեռ ներողություն էլ ես խնդրում, որ ուշ ես ուղարկում, որովհետև ռոճիկդ նոր ես ստացել... 
Բայց քեզ ո՞վ ասաց, որ ուղարկես... նպատակդ ի՞նչ էր, որ ուղարկել ես... 
Ինձ ծաղրե՞լ, ինձ հանդիմանե՞լ... 
Այո ... 
Կարծես թե ինքս ինձ քիչ եմ ծաղրում, կարծես թե ինքս ինձ քիչ եմ հանդիմանում... 
Եվ գրում ես, որ շնորհակալություն չգրեմ քեզ: 
Մի՞թե կարծում էիր, որ շնորհակալություն կգրեմ: 
Ի՞նչ բանի համար, — որ տանջանքս կրկնապատկեցի՞ր... որ ինքս ինձ ավելի ատել տվեցի՞ր... որ մի անգամից ցույց տվիր, թե որքան չնչին և անպե՞տք եմ ես քեզ հետ համեմատած... 
Երբ բաց արի ծրարը, հանեցի միջից ուղարկածդ թղթադրամները և կարդացի նամակդ — արյունս գլխիս խփեց: 
Կատաղությունից, ամոթից ու անզորությունից լաց եղա... 
Աստվա՜ծ իմ, այն ինչ արտասուք էր... 
Կյանքիս մեջ դեռ այնպես լաց չէի եղել, արտասուքիս յուրաքանչյուր կաթիլը, կարծես, թույն էր, որ քաղվում էր ուղղակի սրտիցս... 
Անգի՜ն քույրիկ, այս ի՞նչ է պատահում ինձ...
Քո Աննա Սարոյան
Հ. Գ. Նամակիս հետ ետ եմ ուղարկում ուղարկածդ քսան ռուբլին: 
Անշուշտ հասկանում ես ինձ և չես նեղանալ, որ այդ փողերը չեմ ընդունում:

Ա. Ս.
ԺԹ
Թիֆլիս, 15 սեպտեմբերի 1881
Դարձյալ, դարձյալ ուղարկել ես և հետն էլ մի՝ երկար հանդիմանություն: 
Այո՜, այո՜, սիրելի Հռիփսիմե, համաձայն եմ քեզ հետ, որ ես շատ հպարտ եմ, շատ փոքրոգի և շատ հիմար, բայց... հավատա, որ ավելի մեծ բարերարություն արած կլինեիր ինձ, եթե այդ փողերը սկզբից չուղարկեիր: 
Չես կարող երևակայել, թե ինչպես տանջվում եմ ես, երբ նայում եմ այդ փողերին... 
Այնուամենայնիվ, ընդունում եմ, բայց այն պայմանով — ուշադրություն դարձրու — այն պայմանով, որ այդ իմ պարտքս լինի և ես՝ այսօր թե էգուց, բայց մի ժամանակ՝ անպատճառ վերադարձնեմ քեզ: 
Գրիր, որ այդ պայմանին համաձայն ես, ապա թե ոչ, դարձյալ ետ կուղարկեմ: 
Մինչև գրելդ այդ փողերից մի կոպեկ անգամ չեմ ծախսի:

Քո Աննա Սարոյան
Ի
Թիֆլիս, 19 սեպտեմբերի 1881
Սիրելի Հռիփսիմե,
Շնորհակալ եմ:

Քո Աննա Սարոյան
ԻԱ
Թիֆլիս, 4 հոկտեմբերի 1881
Սիրելի՝ Հռիփսիմե,
Ի՞նչ ես ուզում, որ գրեմ: 
Թե ի՞նչպես եմ անցկացնում օրս: 
Կզակս ափիս հենած՝ առավոտից մինչև երեկո նստած եմ լուսամուտի առաջ և եթե երբեմն պատահում է, որ մի որևէ ճանճ ցրտից անզորացած ման է գալիս ապակիների վրա, բռնում կամ գլուխն եմ կտրում, դեն գցում, կամ թևերն ու ոտները կտրատում ու թողնում, որ թավալգլոր գա այդպես անդամահատված, մինչև որ սատկի... 
Սրանից էլ լավ զբաղմունք: 
ժամանակ չէ՞, թող անցնի, ուրիշ կերպ չանցնի, թող այսպես անցնի, ի՞նչ վնաս: 
Վերջը խո մահ է...
Քո Ա. Ս.
ԻԲ
Թիֆլիս, 18 հոկտեմբերի 1881
Սիրելիս,
Իզուր ես ինձ երկար ու բարակ խրատներ կարդում իզուր ես աշխատում ապացուցել ինձ, որ իմ այս խելքով, հասկացողությամբ ես չեմ կարող և չպետք է այսպես լինեմ, որ ես զոռով եմ այսպես անում և անարդարացի կերպով չարախոսում ինքս ինձ վրա: 
Ես ինքս էլ այդպես եմ կարծում, բայց արի տես, որ անիծյալ իրականությունը խելք և հասկացողություն չի պահանջում, այլ կյանքի համար պատրաստություն. իսկ հենց այդ բանն է, որ ես չունեմ, բայց թե ինչո՞ւ չունեմ — այդ ինքդ էլ շատ լավ կարող ես հասկանալ, եթե քրքրես անցյալս և դաստիարակությունս... 
Միանգամից համոզվիր, որ ես կյանքի համար մի կոպեկ, մի գրոշ չարժեմ: 
Կրկնում եմ՝ ես անպատրաստ եմ, անպատրաստ — այս երբեք մի մոռանար: 
Իսկ նոր պատրաստվել այժմ անհնարին է, ուշ է: 
Ինչպես սկզբից հիմքը գցվել է, այնպես էլ պետք է գնա մինչև վերջը: 
Եվ թող գնա: 
Ես հրաշքներ չեմ սպասում և ոչ էլ ինքս կարող եմ հրաշքներ գործել: 
Ես մի այլանդակ արարած եմ, որի բերանը հացը ծամած պիտի դնել... 
Որքա՛ն ատում եմ ինքս ինձ, որքա՛ն զզվում եմ ինքս ինձնից... 
Եթե հնար լիներ սոսկալի մեղապարտությունից խուսափելու...
Քո Աննա Սարոյան
ԻԳ
Թիֆլիս, 31 հոկտեմբերի 1881
Իմ անգին Հիփսիմե,
Այս տողերը գրելիս արդեն թույն եմ խմել, իսկ երբ կարդալիս կլինես, անշուշտ այլևս կենդանի չեմ լինի: 
Մնաս բարյավ... հավիտյան... էլ ինձ չես տեսնի: 
Անիծի՜ր ինձ, բայց լաց եղիր, արտասուքդ գուցե թեթևացնի մեղապարտ հոգիս... ի՛նչ սոսկալի բան է թույնը... 
Բայց կյանքն ավելի սոսկալի է, իհարկե, ինձ համար, իսկ քեզ և ուրիշների համար, ոչ: 
Հա, կարծեմ արդեն ստացած պետք է լինես մի քանի օր առաջ իմ քեզ ուղարկած քսան ռուբլին, որ պարտք էի քեզ: 
Ների՜ր, հպարտությունս հաղթեց: 
Այս նույն հպարտությունս է, որ ինձ գերեզման է տանում: 
Արդյոք կների՞ ինձ աստված, կների՞ Գրիգորի հոգին... 
Բայց ապրելն ինձ համար անհնարին էր: 
Դարձյալ մնաս բարյավ, աննման քույրիկ, աղոթք արա մեղապարտ հոգուս համար.
Քո թշվառ Աննա
ՏԱՆՏԻՐՈՋՍ ԱՂՋԻԿԸ
1
Ես հայ ուսուցիչ եմ:

Կարծեմ սրանով շատ բան ասացի, — ասացի այն ամենը, ինչ որ հազար անգամ գրված է մեր լրագրերում հայ ուսուցչի մարտիրոսագրության մասին:

Մի չոր գլուխ էի: 
Ներսիսյանի և ճեմարանի ավարտական վկայականները ծոցիս, ամբողջ հինգ տարի թափառեցի գավառները, մի տարի էլ պաշտոնավարեցի Պարսկաստանում և, մի քանի հարյուրներ թողնելով այս ու այն հոգաբարձության ձեռքին, վերջապես կարողացա ոտս Թիֆլիս գցել, — մի բան, որ վաղուցվա տենչանքս էր:

Այն ժամանակ արդեն մոտ երեսուն տարեկան էի:

Օգոստոսի վերջն էր, ուսումնական տարվա սկզբի եռուզեռի օրերը: 
Առայժմ գլխավոր հոգսս այն էր, որ մի հարմար բնակարան գտնեի: 
Ընդունելության քննություններից հետո թրև էի գալիս այս ու այն փողոցը, աչքս տնկած տների դռներին ու պատուհաններին, որ գտնեմ վարձու սենյակ տալը հայտարարող թղթի փոքրիկ կտորներ: 
Ուզում էի, որ բնակարանս մոտիկ լիներ ուսումնարանից, խաղաղ տեղ լիներ և թեյ ու ճաշ տային: 
Բայց հակառակի պես եկա բռնեցի այնպիսի մի սենյակ, որ համ հեռու էր ուսումնարանից, համ սարսափելի աղմկալի տեղ (բակը լիքն էր երեխաներով), համ էլ ոչ թեյ և ոչ ճաշ խոստացան: 
Բավականացան միայն հարկավոր «կահավորանքով»: 
Այդ կահավորանքն էլ ինչ էր — փայտոջիլներով լի մի կուշետկա, որի ոտները ծռմռվել և շարժվում էին տեղահան եղած փտած ատամների պես, մի սեղան, որի երեսի տախտակները տեղ-տեղ այրվել, սևացել և փոս էին ընկել, ըստ երևույթին, ծակ սամովարից թափված կրակներից, և երեք հատ վիեննական աթոռ, որոնցից մեկի ծղոտից գործած նստատեղն այնքան թուլացել և փոս էր ընկել, որ նստելիս կարծում էի, թե «գարշոկի» վրա եմ նստում: 
Չմոռանամ գլխավորն էլ հիշել. — սենյակիս վարձն այնքան թանկ էր, որ հետո, երբ արդեն ուշ էր, տեսա, որ բոլորովին չի բռնում բյուջեիս: 
Մտածեցի առաջին ամիսը յոլա տանեմ, իսկ հետո երևի ավելի հարմար և ձեռնտու պայմաններով սենյակ կարող էի ճարել: 
Մասամբ գոհ էի, որ ազատվել էի հյուրանոցում քաղաքավարի կողոպտվելուց:

Տանտերս հայ էր — թիֆլիսեցի հայ: 
Թիֆլիսեցի հայ ասելով ուզում եմ ասել Թիֆլիսում ծնված ու սնված այն հայի տիպարը, որին, — օրինակի համար եմ ասում, — եթե Ամերիկայում անգամ հարցնեին, թե որտեղացի է, կասեր՝ «քաղքցի», միանգամայն համոզված լինելով, որ ամերիկացին «քաղքցի» բառը «թիֆլիսեցի» կհասկանար: 
Չար լեզուները պատմում էին, որ բազազ Սերգոն կամ, — ինչպես անվանում էին նրան ոմանք, — Սերգեյ Ավետիչը մեկ թե երկու անգամ «կուտր էր ընկել» (սնանկացել), բայց և այնպես (թե՞ հենց այդ պատճառով) բավական լավ էր ապրում կնոջ անվանը փոխադրած իր տան մեջ, որը լիքն էր կենողներով:

Կարճահասակ, տռուզ մարդ էր, ծայրերը սանրի տակ կարճ խուզած բեխերով և խիստ կանոնավոր կլորիկ գլխով, որի վրա մազերը, չնայելով հազիվ հիսուն տարիքին, բոլորովին սպիտակել էին: 
«Քաղքցու» կապա էր հագնում երկար թևերով, որոնցից ձախը միշտ ծափ էր տալիս ծնկանը, իսկ աջը հանգչում էր ուսի վրա: 
Սև ատլասի արխալուղի վրա աչքի էին ընկնում ոսկեզօծ արծաթյա նեղ գոտին և ծոցի գրպանի մեջ հանգչող ոսկի հաստ շղթան, որը սկսվում էր կզատակից և գոտուց էլ ներքև էր իջնում:

Այդ պարոնն առհասարակ աղա մարդու տպավորություն էր թողնում ինձ վրա թե այն պատճառով, որ հագուստը շատ էր սազում, և թե նրա համար, որ մարդկանց հետ վարվել գիտեր և հարգանք ազդող դիրքի մեջ էր պահում իրեն: 
Առավոտներն առանց «բարի լուս» և երեկոներն առանց «բարիգուն» ասելու չէր անցնում մոտովս, եթե հանդիպում էինք իրար: 
Երբեմն էլ, երեկոները, հրավիրում էր ինձ պատշգամբում միասին թեյ «անուշ անելու» և նարդի գցելու կամ «աշխարքի բաներից» մասլահաթ անելու: 
Շատ էր սիրում խոսել քաղաքականությունից և երբեմն ինձ զարմացնում էր նրա անսխալ ծանոթությունը քաղաքական անցքերին և անձերին: 
Լեզուն Թիֆլիսի բարբառն էր, բայց ոչ զուտ Թիֆլիսի բարբառը, որն արդեն մեռնելու վրա է, այլ խառն գրական բազմաթիվ բառերով, — հետևանք մեր մտավոր-հասարակական կյանքի մեջ վերջին քսանամյակում կատարված զգալի փոփոխության: 
Բայց և այնպես Թիֆլիսի բարբառին հատուկ արտասանությունը գրական բառերն էլ ներկել էր իր որոշ գույնով: 
Դեռևս այն ժամանակ, երբ ներսիսյան դպրոցում որդեգիր աշակերտ էի, ճանաչում էի վանքի ավագ եկեղեցու թիֆլիսեցի մի զառամյալ ավագերեցի, որը ժամասացությունը Թիֆլիսի բարբառով էր կատարում:

Ընտանիքի մեջ գործածական լեզուն վրացերենն էր, — թիֆլիսցի հայոց յուրահատուկ վրացերենը՝ աղճատված և ամեն ազգի բառերով խճողված: 
Պատճառն անշուշտ կինն էր, որը վիրախոս էր:

Որքան տանտերս ակամա հարգանք էր ազդում ինձ իր ծանրաբարո և լրջամիտ բնավորությամբ, այնքան նրա կինը հենց սկզբից վանող տպավորություն գործեց ինձ վրա: 
Անհամակրելի կին էր, կռվարար և թունդ էլ անեծքներ գիտեր: 
Իզուր չէր, որ նրան գիժ-Կեկել էին անվանում ետևից: 
Համարյա օր չէր պատահում, որ նա վերևից, իրենց պատշգամբից դեպի բակը խոնարհված, ամբողջ ժամերով չկռվեր այնտեղ, ներքևում ապրող կենող կանանց հետ և անեծքակոխ չաներ նրանց երեխաներին, որոնք խաղալիս ըստ երեխայական սովորության մի որևէ բան քանդում, փչացնում էին. ներքևից, իհարկե, անպատասխան չէին թողնում նրան, և ահա ամբողջ բակը սկսում էր զրնգալ կանանց ձայների այնպիսի մի երաժշտությամբ, որ ես ստիպված էի լինում դուռս ու պատուհանս փակել կամ թե պարզապես փախչել տանից՝ պարապմունքս կիսատ թողած: 
Վախենում էի միջամտել, որովհետև գիժ-Կեկելն այդպիսի դեպքերում այն աստիճան գազազած էր լինում, որ ոչ միայն չէր լսի ինձ, այլև կարող էր վիրավորանք հասցնել միջամտությանս համար: 
Իսկ ինձ ջղերը քայքայող հինգ-վեց ժամվա դպրոցական աշխատանքից հետո հանգիստ էր պետք: 
Ուստի, համբերությունս որ հատավ, վճռեցի էլ չսպասեմ ամիսը վերջանալուն և գնամ ուրիշ մի խաղաղ տեղ բնակարան փնտրեմ ինձ համար:

Բայց...
2
Սեպտեմբերի վերջերին, երբ դեռ ժամանակ չէի գտել որոշումս իրագործելու, մի հիանալի երեկո տանտերս հրավիրել էր ինձ իր հետ թեյ «անուշ անելու»: 
Դեպի բակը նայող պատշգամբում նստած, նոր էինք վերջացրել թեյը և շարունակում էինք մեր սովորական մասլահաթը քաղաքականությունից, մեկ էլ տեսնեմ տանտիրոջս երեխաները գլխապատառ ներս վազեցին բակը, ներքևից դիմելով հորը ինչ-որ ծվծվոց բարձրացրին ու նորից դուրս թռան փողոց:

Նույն րոպեին փողոցում կանգ առավ մի կառք և քիչ հետո բակի դռնից արագ ներս մտավ մի օրիորդ, ձեռքին ինչ-որ թղթի արկղեր, և սկսեց վերև վազել պատշգամբի սանդուխքով, նրա փեշերից բռնել և նրա հետ վազում էին երեխաները նույն ուրախական ճիչ ու ծղրտոցով: 
Նրա ետևից բակը մտավ մի երիտասարդ ամեն մի ձեռքին մի-մի ճամպրուկ:

Այդ միջոցին տանից դուրս վազեց տանտիրոջս կինը կավիքները ծափ տալով ծնոտներին և ամուսնու հետ ընդառաջ գնաց նորեկներին: 
Բարևներ, համբույրներ, երեխանց՝ ականջ խլացնող ուրախական ծղրտոց, վազվզոց — մի խոսքով մի կատարյալ Սոդոմ-Գոմոր: 
Տանտերս ուրախությունից, ըստ երևույթին, մոռացավ ինձ, իսկ նորեկները բավականացան միայն մի թռուցիկ հարցական հայացք ձգելով ինձ վրա, իբրև օտար և անծանոթ մի անձի վրա, որին նոր էին տեսնում իրենց տանը: 
Ընտանեկան ուրախության այդ ժխորի մեջ փասափուսես հավաքեցի և քաշվեցի սենյակս, որը տանտիրոջս բնակարանին կից ամենավերջին սենյակն էր, պատշգամբի ծայրին, այնտեղ ուր բարձրանում էր սանդուխքը:

Նորեկներից երիտասարդը, ինչպես հետո իմացա, տանտիրոջս մեծ տղան էր, իսկ օրիորդը — աղջիկը: 
Այդ ամառ նրանք Կովկասյան հանքային ջրերն էին եղել գնացած և այդ երեկո այնտեղից էին վերադառնում:

Տանտիրոջս այդ մեծ տղան, չնայելով իր դեռևս շատ ջահել հասակին (հազիվ 23 — 24 տարեկան), արդեն ավարտել էր բժշկական ֆակուլտետը և եկել էր տանը պատրաստվելու պետական քննությունների համար: 
Նիհար տղա էր, դեղնավուն, հիվանդոտ դեմքով և խոհուն, իր տարիքին անհամապատասխան լուրջ հայացքով, հանգիստ շարժումներով, բայց, ըստ երևույթին, բավական ջղային և հանկարծ բորբոքվող, որի մասին վկայում էր նրա երբեմն-երբեմն ցնցվող գլուխը:

Ընդհակառակն, նրա քույրը տեղն ու տեղը կրակ էր — կրակ շարժումների մեջ, կրակ քայլվածքի մեջ, կրակ խոսակցության, մեջ: 
Ուրախ ժամանակ ծիծաղում էր անդադար, ծիծաղում սրտանց, հազը բռնելու չափ, իսկ լուրջ ժամանակ ժպիտը անպակաս էր. նրա դեմքից, մի ժպիտ, որը հիանալի մատնեհարներ էր գոյացնում նրա թշերի վրա: 
Սիրում էի սենյակից ականջ դնել նրա թրթռուն, վարակիչ ծիծաղի ելևէջներին, նրա կրծքային ձայնին: 
Տասնյոթ կամ տասնութ տարեկան էր, միջակից մի քիչ բարձր հասակով, փոքր-ինչ անկանոն կազմվածքով և, ըստ երևույթին, միանգամայն անտարբեր դեպի կանացի արդուզարդն ու պճնանքը: 
Արևելյան գեղեցկության մի ուրույն տիպար էր՝ պինդ դեղձի նման թուխ ու թավուտ դեմքով և վերին շրթունքի վրա փայլուն սև աղվամազով: 
Զարմանալի սև ու փայլուն էին մազերը և այնքան առատ ու երկայն, որ երբ հյուսում էր մի գիսակի մեջ, գիսակի ծայրը համարյա մինչև կրունկներն էր հասնում: 
Մի տարի էր, որ ավարտել էր գիմնազիոնի հինգերորդ դասարանը և, ինչպես իմացա, մայրն այլևս չէր թողել, որ շարունակի ուսումը, ասելով, որ աղջկան այդքան էլ բավական է և այժմ պետք է «մարդու գնալ»: 
Գործածական լեզուն եղբոր հետ ռուսերենն էր, իսկ ծնողների և երեխաների հետ — վրացերենը: 
Ուզում էի, որ անունը, կրակոտ աչքերի համար, Հրաչյա լիներ, բայց բանից դուրս եկավ, որ Քալի էր (վրացերեն քալի նշանակում է աղջիկ): 
Տան մեջ այդ անունն աշխատում էին ամեն կերպ նվազական ու բարեհնչյուն դարձնել: 
Քալին դառնում էր մերթ Քալո, մերթ Քալինկա, մերթ Քալյա, բայց և այնպես ես այդ բարեփոխած անուններից էլ ոչ մեկի հետ չէի հաշտվում և շարունակում էի մտքումս նրան Հրաչյա անվանել:

Ի դեպ. երևելի էր տանտիրոջս բժշկացու տղայի անունը, քույրը նրան կոչում էր Սաշա, մայրը — Ալեքսանդր, հայրը — Սանդրո, մի պառավ կին, որ երևի «մամիդա», կամ «դիդիդեդա», կամ «դեդիդա» կլիներ և որը ամիսը մի քանի անգամ հյուր էր գալիս նրանց տուն, Ալեքսի էր անվանում, իսկ հաճախ նրանց այցելող իր ուսանող ընկերներից մեկն էլ Ալյոշա էր կոչում:

Քալին իսկական «տանու աղջիկ» էր, ինչպես ասում են թիֆլիսեցիք առավոտից մինչև երեկո նրա ձեռքերն ու ոտները հանգիստ չէին, ավլում էր, թափ տալիս, կարում, լվանում, արդուկում, պահում մոր ծծկեր երեխային (տանտերս, չնայելով իր մոտ հիսուն տարիքին, այդպիսին էլ ուներ) և այդ բոլորը հարատև ծիծաղով ու աղմուկով: 
Իսկ երբ այդ գործերից ազատ էր լինում, նրան տեսնում էի բակի կենողներից սրա կամ նրա դռանը եռանդով զրույց անելիս կամ իր բազմաթիվ ընկերուհիների հետ, որոնք գրեթե ամեն օր այցելում էին նրան և, ինչպես երևում էր, շատ էին սիրում: 
Հասկանում էի, թե նրա ինչն էր գրավում ամենքին. գրավում էր, ամենից առաջ, նրա մշտածիծաղ, վերին աստիճանի համակրելի դեմքը, նրա ուրախ բնավորությունը, բաց, բարի սիրտը, անհանգիստ շատախոսությունը և, մանավանդ, պարզությունը, որ շատ անգամ ուղղակի երեխայական միամտության էր հասնում: 
Զարմանում էի, թե մի՞թե նա իր կռվարար մոր աղջիկն է:

Որ ասեմ՝ թե նա ինձ վրա մի առանձին ուշադրություն էր դարձնում — ամենևին, այնպես, կնայեր կանցներ: 
Բայց ես ոչ միայն, ակամա, ուշադրություն էի դարձնում նրա վրա, այլև հետևում էի նրա ամեն մի քայլափոխին այնպիսի համառությամբ, որ կարծես լրտես էին կարգել ինձ նրա վրա. — գիտեի ո՛ր ժամին, ո՛ր րոպեին որտեղ է, ինչ է շինում, ուր է գնում, դասերից հետո, որ տուն էի գալիս, բակի դռնից դեռ ներս չմտած, ականջներս սրում էի, որ լսեմ նրա ձայնը: 
Մանավանդ շատ էի սիրում լուսամուտիս միջից գողունի կերպով նայել նրան, երբ նա, պատշգամբում կանգնած, սովորաբար երկու ձեռքով կախ էր ընկնում պատշգամբի սյուներից միշտ կապված լվացքի թոկից, և ետ ու առաջ ճոճվելով ծիծեռնակի պես, ճռվողում էր՝ ընկերուհիների հետ ուրախ զրույցի բռնված:

Ես երեխա չէի, իհարկե, շատ լավ հասկանում էի, թե ինչ էր նշանակում իմ այս համառ գողունի հետամտությունը ու որքան էլ այդ մի տեսակ անվայել բան էի համարում, այնուամենայնիվ, խոհեմությունս միշտ տեղի էր տալիս մի, առայժմ անորոշ, զգացումի, որը, հակառակ կամքիս, օրը օրին պաշարում էր ինձ:

Այդ զգացման ազդեցության տակ բնակարանս փոխելու որոշմանս իրագործումն էլ հետին գծի վրա էր քաշվել:

3
Իմ ու Քալիի ծանոթությանը սկիզբ դրվեց հետևյալ պարագաներում:

Մի երեկո տանտիրոջս ծառան մտավ ինձ մոտ և ասաց, որ տանտերս խնդրում է իր մոտ գնամ:

Գնացի:

Հյուրասենյակի դուռն ահագին աղմուկով բաց արեց Քալին:

— Пoжалуйте, — ասաց մշտական ժպիտը դեմքին և, ներս թողնելով ինձ, իսկույն թռավ դեպի հարևան սենյակի դուռը: 
— Պա՜պա, մովիդա (հայրիկ, եկավ):

Ներս մտավ տանտերս իր մշտական սև ատլասի արխալուղով և քահրուբարի ահագին հատիկներով տեր-ողորմյան ձեռքին:

Նստեցինք:

Քալին նստեց մեզնից հեռու և սկսեց նայել ինձ այնպիսի հետաքրքրությամբ, որ կարծես առաջին անգամն էր տեսնում:
. Հայացքն այնքան համառ էր, որ չէի համարձակվում նայել նրա կողմը, բայց շատ հանգիստ էի պահում ինձ և ուշադիր լսում, թե ինչ է ասում տանտերս:

Իմացա, որ ուզում էր իր հինգ թե վեց զավակներից մեկին տերտեր շինի և ինձ կանչել էր, որ այդ ապագա տերտերին պատրաստեմ «Վանքի շկոլը» մտցնելու: 
Շատ գործնական մարդ էր Սերգեյ Ավետիչը. տղաներից մեկին «դոխտուր» էր շինել, մյուսին ուզում էր «ինջիներ» շինել, երրորդին — տերտեր, չորրորդին անպատճառ — «ադվակատ», հինգերորդին և վեցերորդին — չգիտեմ ինչ, բայց ոչ մեկին — վարժապետ: 
Եվ շատ էլ լավ կաներ: 
Ինչի՞ էր պետք քաղցած վարժապետը:

«Ամենայն սիրով» հանձն առա պարապելու տերտերացուի հետ: 
Քույրը մոր ուղեկցությամբ ներս բերեց տղային ինձ ցույց տալու: 
Բան չասացին, թե որքան կվճարեն, ես էլ ամաչեցի այդ մասին խոսք բաց անեմ: 
Ուրախացած մտածում էի. «Եթե այնպես լինի, որ սենյակիս համար վարձ չառնեն և ամսական մի քանի ռուբլի տան...»:

Հետևյալ օրվանից սկսեցի պարապմունքը: 
Հաստագլուխ եմ ասում է՛, իս՛կը տերտերացու: 
Հայերեն որ ասես բան չէր իմանում. ռուսերենին համեմատաբար վարժ էր, բայց և այնպես վռնդել էին գիմնազիոնի առաջին դասարանից, որովհետև մնացել էր երկրորդ տարին:

Շատ շուտով տեսա, որ գլուխս քարովն էի տվել, հանձն առնելով այդ բթամիտ տղայի հետ պարապելու տաժանակիր աշխատանքը: 
Բայց կարո՞ղ էի մերժել...
Հայերենը քիչ էր մնում այբուբենից սկսեի: 
Հոգիս դուրս էր գալիս և չէի կարողանում բառի վերջն ը արտասանել տալ, ասում էի՝ ասա ը, ասում էր. ասում էի ասա «գիրքը բեր», ասում էր «գիրք բեր», երբեմն այնպես ջղայնանում էի, որ քիչ էր մնում գիրքը գլխովը տամ:

Մի երեկո, երբ պարապում էի աշակերտիս հետ, սենյակիս դուռը բացվեց, և ներս մտավ Քալին:

— Ներեցեք, — ասաց ռուսերեն, իր հրաշալի ժպիտը դեմքին, — թույլ կտաք ներկա լինեմ ձեր պարապմունքներին:




 --------------------------------------- 


— Խնդրեմ, — ասացի այդ անակնկալից մի քիչ շփոթված և, վեր կենալով, աթոռս առաջարկեցի նրան:

Նստեց, նստեց այնպիսի արագությամբ, որ, կարծես, աթոռը նախքան նստելը դուրս պիտի քաշեին տակից: 
Զարմանալի կենսունակ, շարժուն աղջիկ էր:

— Ես շատ եմ հետաքրքրվում, թե ինչպես է պարապում եղբայրս: 
Անշուշտ շատ է տանջում ձեզ, չէ՞:

Ես միայն ժպտացի և գլխով դրական շարժում արի:

— Ես այդպես էլ գիտեի: 
Այս անպիտանը... 
Ա՜խ, դուք կանգնած մնացիք, — հանկարծ բացականչեց նա, վեր թռավ և սկսեց աչքը ման ածել սենյակի չորս կողմը:

Ես շտապեցի դեպի նստատեղը փոս ընկած աթոռը, որը ձգել էի մի անկյուն և չէի գործածում իր անպետքության պատճառով, մոտ բերի, բայց չնստեցի, վախենալով ծիծաղելի դրության մեջ ընկնեմ:

Այդ նկատեց նա:

— Ո՞վ է տվել ձեզ այդ աթոռը, — ասաց: 
— Այդ ի՞նչ խայտառակություն է: 
Տվեք տանեմ փոխեմ:

Իր աթոռն ինձ տվեց, անպետքը դուրս տարավ և, երկու րոպե չանցած, ներս բերեց մի նորը, որի վրա կարելի էր համարձակ նստել:

— Այժմ կարող եք շարունակել, — ասաց: 
— Ես ձեզ չեմ խանգարի:

Ու զարմանալի սուսուփուս նստեց:

Դասի կեսը պատմել վերջացրել էի նրա մտնելուց առաջ և այժմ, փոխանակ շարունակելու, չգիտեմ ինչու, սկսեցի սկզբից: 
Բայց այդ սկիզբն սկսել էի անվստահ կերպով, բառերն արտասանելիս դանդաղում էի, լեզուս, կարծես, կապ էր ընկնում, կարծես այդ անպիտան աղջիկն եկել նստել էր դիմացս ոչ թե նրա համար, որ տեսնի, թե ինչպես է սովորում եղբայրը, այլ նրա համար, որ ստուգի, թե ինչպես եմ պարապում, ի՛նչ գիտեմ ես: 
Բայց հետո, մի քիչ որ վարժվեցի նրա ներկայությանը, կամաց-կամաց սիրտ առա և հետզհետե ոգևորվեցի ոգի ու շունչ տվող այն քաղցր ու քնքուշ զգացման ազդեցության տակ, որ ներշնչել էր ինձ այդ աղջիկն հենց սկզբից և որն այժմ սկսեց ուժգին թափով ջերմացնել սիրտս նրա մոտիկության շնորհիվ:

Դասախոսությանս ժամանակ առերևույթս եղբոր հետ էի, բայց ամբողջ ուշք ու միտքս քրոջ կողմն էր: 
Թեև չէի նայում նրան, բայց զգում էի, որ նա մոռացել է, թե ինչի համար է եկել, և լսում է ինձ իբրև ջանասեր, հետաքրքրվող աշակերտուհի: 
Այդ հայտնագործությունը թեև շատ էլ անսպասելի չէր ինձ համար, բայց և այնպես ես ավելի ոգևորվեցի դրանից: 
Մեր դերերը փոխվել էին. նա ընկճել էր ինձ (այդպես էի կարծում), ես անձնավստահ էի դարձել: 
Ոգևորությանս մեջ, կարծեմ, այնպիսի մանրամասնությունների մեջ մտա, որ խեղճ տերտերացու աշակերտս իհարկե ոչինչ չէր կարող հասկանալ: 
Հոգսս էլ չէր. այդ րոպեին ոչ թե նրա համար էի դասախոսում՝, այլ քրոջ համար, որը իր կրակ թափող համառ հայացքով, իր ամբողջ էությամբ մարմնացած հետաքրքրություն էր դարձած: 
Դասախոսությանս ժամանակ չկարողացա դիմանալ և մի քանի անգամ նայեցի նրան: 
Գրո՛ղը տանի, — ի՜նչ հրաշալի, ինչ պաշտելի աչքեր... 
Ի՛նչպես կուզեի վրա ընկնել, համբույրներով ծածկել այդ աչքերը և կլանել նրանց արձակած կայծերը՝ այդ կայծերից վառվելու համար...
— Ինչքան լավ պատմեցիք, — երեխայական պարզամտությամբ բացականչեց նա, երբ վերջացրի: 
— Գիտե՞ք, — ավելացրեց իսկույն մի տեսակ տխրությամբ, — ես հայերեն լավ չգիտեմ, որովհետև մեր տանը հայերեն ոչ ոք չի խոսում, հորս խոսածն էլ ի՛նչ հայերեն է: 
Դրա համար եմ ձեզ հետ ռուսերեն խոսում: 
Բայց հավատացնում եմ ձեզ, բոլորը հասկացա՝ ինչ որ պատմեցիք, որովհետև նյութն ինձ ծանոթ է, թեև շատ բան մոռացել եմ:

— Իսկ ձեր մեծ եղբայրը հայերեն գիտե՞, — հետաքրքրվեցի ես:

— Խոսե՞լ, թե կարդալ:

— Խոսել էլ, կարդալ էլ:

— Խոսել, ինձանից լավ է խոսում, բայց կարդալ, երևի բոլորովին մոռացած կլինի: 
Հարցնե՞մ:

— Չէ, ի՞նչ հարկ կա հարցնելու, — ծիծաղեցի ես նրա միամտության վրա, — ես հարցրի հենց այնպես: 
Բայց հետաքրքրական է, դո՞ւք ինչպես եք կարդում հայերեն: 
Կարդալ գիտեք, չէ՞:

— Ինչպես չէ: 
Ուզո՞ւմ եք կարդամ:

— Խնդրեմ:

Վերցրի եղբոր հայերեն դասագիրքը, բաց արի առաջին պատահած հատվածը և դրի առջևը:

Գլուխը ցածր խոնարհեց գրքի վրա կարճատեսի նման և սկսեց կարդալ: 
Մի րոպե ուշադրությունս գրավեցին նրա սևաթույր առատ մազերը, որոնք գլխի ամեն մի շարժումի հետ պեծին-պեծին էին տալիս ճրագի լույսի տակ:

Որքան էլ որ թերահավատ էի նրա հայերենագիտության մասին, այնուամենայնիվ նրա կարդալը միանգամայն հիասթափեցրեց ինձ. կարդում էր մատը տողերի վրա շարժելով, հեգելով, վանկ-վանկ, արտասանությունը ռուսերեն էր, բառի վերջը ը չկար, չկար ու չկար: 
Հազիվ մի հինգ-վեց տող կարդացած, գլուխը բարձրացրեց և նայեց ինձ այնպիսի մի խղճալի հայացքով, որից երևում էր, թե ինքն ևս հիասթափված էր իր կարդալու կարողությունից:

— Վատ կարդացի, չէ՞՝, — հարցրեց մի տեսակ ամաչկոտ հուսահատությամբ:

Եղբայրը, որ նրա կարդալու միջոցին, ինձնից քաշվելով, հազիվ էր զսպում ծիծաղը, այժմ հանկարծ փռթկացրեց:

Քույրը հանկարծական զայրույթով գիրքը թռցրեց սեղանից և խփեց նրա գլխին:

— Ի՞նչ ես ծիծաղում, զզվելի: 
Ինձնից լա՞վ ես կարդում:

— Իհարկե լավ եմ կարդում, — ջգրացրեց նրան եղբայրը, շարունակելով ծիծաղել:

— Լռի՛ր, անպիտան: 
Ես գիտեմ, որ դու դասդ երբեք չես սովորում, որ սովորեիր, չէին դուրս անի գիմնազիոնից:

Եղբայրն, իմ լռությունից սիրտ առած, ուզում էր հակաճառել, բայց քույրը չթողեց բերանը բաց անի.
— Լռի՛ր, լռի՛ր, դեռ ուզում ես խոսե՞լ: 
Դու միշտ բթամիտ ես եղել, բթամիտ էլ կմնաս:

— Բայց և այնպես, հայերեն քեզնից լավ եմ կարդում, — շարունակեց ջգրացնել եղբայրը:

Քույրը զայրացած դիմեց ինձ:

— Սա ի՞նչ հանդգնություն է, պարոն: 
Մի՞թե այս զզվելին իսկապես լավ է կարդում ինձնից:

— Դուք երկուսդ էլ վատ եք կարդում, — ծիծաղեցի ես: 
— Ձեր կարդացածը հայերեն չէ, այլ աստված գիտե ինչերեն: 
Ես զարմանում եմ, ինչո՞ւ չեք կարողանում ը արտասանել բառի վերջը, մի՞թե այդքան դժվար է:

— Որովհետև ը ոչ վրացերենում կա, ոչ էլ ռուսերենում, — նկատեց քույրը:

— Լավ, ի՞նչ անենք որ չկա, բայց արտասանել խո կարելի է: 
Պետք է միայն վարժվել:

— Ինչպե՞ս վարժվեմ:

— Խոսելով: 
Պետք է շարունակ խոսեք հայերեն:

— Որ ամաչում ե՞մ:

— Այ քեզ բան, մարդ խոսելուց էլ ամաչի՞: 
Այ, ես ձեզնից լավ չգիտեմ ռուսերեն, բայց խոսում եմ, և գիտեմ, որ սխալներ եմ անում, բայց չեմ ամաչում:

— Ես ախր գրել էլ չգիտեմ հայերեն, այսինքն համարյա թե չգիտեմ:

Հանկարծ գլխումս մի միտք ծագեց ինքնաբերաբար:

— Ուզո՞ւմ եք, — ասացի, — ձեզ հետ պարապեմ հայերենից:

Մի րոպե տարակուսանքով նայեց աչքերիս:

— Հետո, այդ դժվար չի՞ լինի ձեզ համար, համ ինձ հետ, համ եղբորս...
— Դժվար կլինի թե հեշտ, այդ թողեք ես գիտենամ, դուք միայն ասացեք, ուզո՞ւմ եք:

— Ուզո՛ւմ եմ... ինչպե՞ս թե ուզում եմ... իհարկե ուզում եմ, — բացականչեց նա ուրախությունից վառված աչքերով: 
— Ես այդ ինքս էի ուզում խնդրել ձեզ, որովհետև իսկապես ամոթ է, որ ես հայերեն ոչ կարգին խոսել գիտեմ, ոչ կարդալ և ոչ գրել:

— Շատ բարի, մենք հենց վաղվանից կսկսենք, — ասացի ես արտաքին հանգստության տակ ծածկելով ներքին բուռն ուրախությունս, որ այսուհետև ամեն օր տեսնելու եմ նրան իմ սենյակում, զգալու եմ նրա ներկայությունը ինձ մոտ:

4
Բայց հետևյալ օրը ահա թե ինչ պատահեց:

Դպրոցում պարապմունքներս վերջացնելուց հետո, ճաշարանում ճաշել և նոր էի վերադարձել տուն, որ մի քիչ հանգստանամ և երեկոյան սկսեմ պարապմունքս Քալիի հետ: 
Պառկած տեղս քնով էի անցել: 
Մեկ էլ հանկարծ զարթնեցի ինչ-որ տարօրինակ աղմուկից: 
Դուրս գնացի պատշգամբ: 
Աղմուկը բակումն էր: 
Բոլոր կենողները դուրս էին թափվել, տղամարդ չկար մեջները. բոլորը կանայք, աղջիկներ և երեխաներ: 
Ամենքը խոսում, բղավում էին միանգամից: 
Ոչինչ չէր հասկացվում այդ Ժխորի մեջ: 
Դիմացի բակում գտնվող ամենավերջին սենյակի լուսամուտի առջև մի խումբ երեխաներ և կանայք իրար գլխի թափված ներս էին նայում: 
Այդ սենյակից լսվում էին երեխաների ծվոց ու ծղրտոցներ, որոնք միախառնվելով դրսի կանանց ու երեխաների աղմուկի հետ, փշաքաղում էին մարդու մազերն իրենց ահարկու տարօրինակությամբ: 
Չհամբերեցի՝ գոռացի.
— Ի՞նչ է պատահել:

Լուսամուտի առջև խռնված կանանց և երեխաների միջից մեկը դուրս թռավ և, դիմելով ինձ, առաջ վազեց: 
Քալին էր:

— Ի սեր աստծու, օգնեցե՜ք, — աղաղակեց ներքևից, սարսափահար, աղերսալի աչքերով նայելով ինձ:

Ներքև վազեցի:

— Ի՞նչ է պատահել, — նորից հարցրի:

— Սպանեց, շո՞ւտ, — ասաց միայն սարսափից հևալով և տարավ ցույց տվեց այն սենյակի դուռը, որտեղից լսվում էին երեխաների ծվոցներն ու ծղրտոցները:

Բռնեցի դռան փականքից և հրեցի, բաց չեղավ, փակված էր ներսից: 
Սկսեցի շարժել, որ տեղահան անեմ, դարձյալ անօգուտ: 
Այն ժամանակ ձեռքերիս և ոտներիս մկաններն իրենք իրենց լարվեցին այնպիսի մի կատաղի ուժով, որ մի րոպեից ինչ-որ ճայթեց, դուռը մեկեն բացվեց շրխկալով ու ուժիս իներցիան ներս նետեց ինձ սենյակը:

Այդ կիսամութ սենյակում աչքերիս առջև ներկայացավ հետևյալ տեսարանը, Բրդոտ երեսով և կարմիր, ուռած քթով մի տղամարդ մի կնոջ (ինչպես հետո իմացա, իր կնոջ) մազերից բռնած՝ խելագարի կատաղությամբ քարշ էր տալիս այս պատից այն պատը, այս անկյունից այն անկյունը: 
Կինը երկու ձեռքով պինդ բռնել էր իր մազերից և իր կողմն էր քաշում, որ մարդու ձեռքերի թափը թուլացնի, բայց չէր հաջողվում, և ծալվող ծկներով, համարյա լուռ մղկտալով վազում էր, նայելով թե գազազած մարդը որ կողմն էր քարշ տալիս նրան մազերից բռնած: 
Երեք մանրիկ երեխա բարձրացել էին թախտը, գայլ տեսած գառների նման կուչ էին եկել իրար մոտ պատին կպած և ծվում էին: 
Կինը չկարողացավ դիմանալ ոտի վրա և երեսն ի վայր փռվեց գետին: 
Մարդն այժմ թողեց նրա մազերը և սկսեց աքացի տալ պատահած տեղը: 
Այդ գազանը գրեթե ձայն չէր հանում, միայն ծանր շնչում և փնչացնում էր կատաղած գոմշի նման, երևի հոգնելուց:

Արյունն աչքերս առավ: 
Առաջ վազեցի, ետևից բռնեցի նրա սյուրտուկի կեղտից սևացած պլպլացող օձիքից, և բոլոր ուժովս ետ հրեցի: 
Չեմ իմանում ինչպես պատահեց, մին էլ տեսնեմ այդ ահագին մարդը երեսն ի վեր փռված է հատակին, կնոջ կողքին: 
Այժմ ես սկսեցի քացի տալ նրան: 
Պետք է որ շատ մազալու տեսարան լիներ: 
Սկզբում, երևի հանկարծակիի եկած, չէր շարժվում տեղից, ոչ մի դիմադրություն ցույց չէր տալիս, չէր աշխատում տեղից վեր կենալ, կարծես չէր էլ զգում աքացիներիս հարվածները, որ, պետք է ասած, բավական անողորմաբար էի տալիս: 
Նա միայն, իր ահագին մարմնով հատակի վրա երկարումեկ ձգված, նայում էր ինձ զարմանք արտահայտող ուռած– կարմրած աչքերով, կարծես հարցնում էր, «Ո՞վ ես, ի՞նչ ես ուզում»: 
Բայց հանկարծ, կարծես նոր ուշքի գալով, մի ուժգին շարժում գործեց և նստեց, որ վեր թռչի: 
Ու մինչ ահագին մարմինը կշարժեր տեղից, ես վրա ընկա, նորից պառկեցրի, չոքեցի կրծքին և բռնեցի կոկորդից: 
Երևի շատ պինդ էի հուպ տալիս, որ նա բերանը բաց էր արել, ցույց տալով իր դեղնած փտած ատամները, աչքերը չռել էր, արյունով լցված զզվելի սպիտակուցները դեմքիս հառած, և մարմինն էլ մի տեսակ խլպլտում էր տակս:

Այժմ մութ կերպով հիշում եմ, որ սենյակը լցվել էր մարդկանցով, դրանք, երևի, բակի կանայք ու երեխաներն և փողոցով անցնող պատահական մարդիկ էին, որոնք ներս էին թափվել «թամաշա» անելու: 
Չորս կողմս դժոխային ղժվժոց էր ընկել:

Ուշքի եկա այն ժամանակ, երբ մեկը վրա ընկավ, բռնեց երկու ձեռքիցս և բոլոր ուժով քաշելով վեր կացրեց ինձ այդ թշվառականի վրայից: 
Տանտերս էր:

— Գժվի՞լ իս, ինչ է, խո խեղդեցիր, — ասաց:

Բան չկարողացա արտասանել, սաստիկ հոգնել և դժվարությամբ էի շունչ քաշում:

Այդ րոպեին հոր կողքին տեսա Քալիին լուռ, գունատ, սարսափահար ինձ նայելիս:

Տանտերս բռնեց թևիցս ու դուրս տարավ:

Բայց հազիվ ոտս դուրս էի դրել շեմքից, մեկ էլ հանկարծ ներսը հավաքված ամբոխի մեջ կանանց ու երեխանք մի սոսկալի ծղրտոց բարձրացավ և գրեթե նույն րոպեին ինչ-որ մի տրաքոց զգացի ծոծրակիս վրա: 
Ականջներիս մեջ մի սուր ծվոց լսեցի, կարծես մոտս թնդանոթ արձակեցին, աչքերս նախ պեծին-պեծին տվին, հետո հանկարծ մթնեցին, գետինը թռավ ոտներիս տակից և... այնուհետև թե ինչ պատահեց — չիմացա:

Ուշքի որ եկա, տեսա պառկած եմ սենյակումս, մահճակալիս վրա: 
Մոտս աթոռի վրա նստած էր տանտիրոջս բժշկացու տղան՝ սառը, լուրջ դեմքով: 
Շատ զարմացա, նա երբեք սենյակս չէր մտել, այնպես առանձնացած էր պահում իրեն, որ նույնիսկ չէինք ծանոթացել իրար հետ: 
Նրա մոտ անհանգստություն արտահայտող դեմքերով կանգնած էին տանտերս և նրա կինը: 
Աչքերս բանալուն պես մի թույլ, ուրախական ճիչ լսեցի գլխիս վերևը: 
Բժշկացուն սաստող աչքերով արագ նայեց վերև և ասաց «чтo ты». իսկապես այդ ճիչն էր, որ ինձ ուշքի բերեց: 
Աչքերս գցեցի գլխավերևս, որ տեսնեմ, ով էր, ոչ ոքի չտեսա: 
Հետո փոխեփոխ նայեցի բժշկացուի, նրա հոր, նրա մոր աչքերին և հարցրի.
— Ի՞նչ է պատահել:

— Ոչինչ, — ասաց բժշկացուն շատ հանգիստ կերպով: 
— Խնդրեմ հանգիստ մնացեք, չշարժվեք և մի խոսեք:

— Ինչո՞ւ:

— Գլխիդ ցավ չե՞ք զգում, ծոծրակի վրա:

Ծոծրակ որ ասաց, իսկույն ամեն բան հիշեցի և խիստ վախեցա: 
Նոր զգացի, որ ծոծրակս սաստիկ ցավում է: 
Հետո տեսա գլուխս պինդ փաթաթել են մարլիով, այնպես պինդ, որ ճակատիս մաշկը չէի կարողանում շարժել: 
Յոդաֆորմի հոտը բռնել էր սենյակս: 
Փորձեցի վեր կենամ դրությունս ստուգելու համար, բայց որ գլուխս մի քիչ բարձրացրի, իսկույն էլ ցած գցեցի — այնքան ծանր էր և անտանելի ցավեր զգացի, կարծես գանգս դատարկել էին և մեջն արճիճ լցրել:

— Տեսնում եք, ասացի չշարժվեք, — ասաց բժշկացուն իր մշտական հանգիստ ձայնով: 
— Ձեզանից շատ արյուն է գնացել, դուք թույլ եք, ձեզ անպայման հանգիստ է պետք:

Բայց ես խիստ հետաքրքրվում էի իմանալ — ո՛վ խփեց ինձ և ի՞նչպես եղավ, որ ուշաթափվեցի: 
Այդ մասին ինձ համառոտակի պատմեց տանտերս: 
Երբ թևիցս բռնած՝ նա դուրս էր տանում ինձ այդ գազան մարդու սենյակից, վերջինս հանկարծ վեր էր թռել տեղից, հայտնի չէ որտեղից մի հաստագլուխ փայտ էր առել, վազել ետևիցս ու թրըխկ — գլուխս ճղել:

— Օ՛, Սաշա, որ տեսնեիր ինչքան սարսափելի էր նա այդ րոպեին, — լսեցի գլխավերևս Քալիի ձայնը:

Նոր իմացա, որ աչքերս բացած րոպեին նա էր ուրախական ճիչ արձակողը: 
Ուրեմն նա էլ էր ինձ մոտ... 
Բայց ես դարձյալ չէի տեսնում նրան:

— Իսկ ուշաթափվել էիք նրա համար, որ գլխին հասցրած դագանակի այնպիսի հարվածից մարդ կարող է մինչև անգամ տեղն ու տեղը մեռնել, — հոր պատմածին ավելացրեց նրա բժշկացու որդին:

Այստեղ տանտիրոջս կինն ինչ-որ ասաց մարդուն իր վրացերենով: 
Մարդն, ըստ երևույթին, հավանություն տվեց նրա ասածին և դարձավ ինձ.
— Հա բա՜ս. վուր լավնաս, մատաղ պիտիս անի, թե չէ հանաք բան չգիտենաս: 
Ասենք, էն պիանիցն էլ հեշտ չի պրծնի, — ավելացրեց նա:

Ինչ վերաբերում է այդ «պիանիցին», նրան իսկույն ոստիկանատուն էին քարշ տվել:

Որպեսզի չհոգնեցնեն ինձ, բժշկացուն հորը, մուրն ու քրոջը պատվիրեց, որ դուրս գնան, ինքն էլ շուտով հետևեց նրանց, նախապես պատվիրելով, որ կարելույն լավի չշարժվեմ և աշխատեմ քնել:

Ծոծրակիս ցավը հետզհետե սաստկանում էր: 
Ցավն երբեմն այնպես էր շամփրում, որ շրթունքներս կծոտում էի չգոռալու համար: 
Պառկած էի շորերով, մինչև անգամ կոշիկներս հագիս էր: 
Ուզում, էի վեր կենամ հանվելու, բայց բժշկացուի պատվերը հիշելով, վախենում էի տեղիցս շարժվեմ: 
Բարեբախտաբար բժշկացուն. նորից մտավ այս անգամ իրենց ծառայի հետ և նրա օգնությամբ հանեց կոշիկներս ու շորերս, գրեթե առանց տեղիցս վեր կացնելու: 
Անհուն երախտագիտությամբ սեղմեցի այդ բարի երիտասարդի ձեռքը:

Հինգ րոպեից դարձյալ մենակ էի սենյակիս մեջ: 
Գրասեղանիս վրա, ուղղակի աչքերիս դիմաց, վառվում էր լամպը: 
Չգիտեմ ով էր վառել, միայն ինձ թվում էր, թե պատրույգն այնքան շատ էին բարձրացրել, որ սենյակս լցվել էր խեղդող ծխով, բացի դրանից, լամպի լույսը տարօրինակ կերպով ծակում էր աչքերս, մինչև անգամ այն ժամանակ, երբ փակում էի աչքերս:

Ծոծրակիս ցավը տանջում էր անողորմաբար, երբեմն ցավը չգիտեմ մեղմանում էր, թե ընդհակառակն, իր ծայրահեղ սաստկությամբ բթացնում զգացողությունս, միայն այդ րոպեներին համեմատաբար հանգիստ էի զգում ինձ և չգիտեմ քունս էր տանում, թե մի տեսակ թմբիր էր գալիս վրաս:

Շատ թունդ տենդ էր պատել ինձ, և այդ տենդի մեջ կամաց-կամաց ինքնամոռացության մեջ էի ընկել:

Գիշերվա մի ժամին աչքս բաց արի և, կարծես երազիս մեջ, տեսա մահճակալիս մոտ ով-որ նստած է, — ով էր, հաշիվ չտվի ինձ. այսքանս միայն տեսա, որ կին էր, — ի՞նչ կին, չիմացա, չաշխատեցի էլ իմանամ:

— Ջուր, — շշնջացի:

Վեր կացավ, դես-դեն նայեց սենյակիս մեջ, հետո անլսելի քայլերով դուրս գնաց և մի քանի րոպեից կրկին ներս մտավ ջրով լի մի շիշ և մի բաժակ ձեռքին: 
Հիշում եմ, ուզում էի գլուխս բարձրացնեմ, չկարողացա: 
Ձեռքը ներս կոխեց բարձիս տակը, բարձի հետ բարձրացրեց գլուխս և մյուս ձեռքով բաժակը մոտեցրեց շրթունքներիս: 
Ծարավից պապակում էի և ագահաբար ծծեցի սառը ջուրը: 
Դրանից հետո գրեթե իսկույն չգիտեմ քնեցի՞, թե նորից ինքնամոռացության մեջ ընկա:

Երկու օր շարունակ համարյա ուշագնաց էի: 
Աչքերս բաց արի երրորդ օրը: 
Առավոտ էր: 
Աշնանային դժգույն արևը ողողել էր սենյակս: 
Մահճակալիս մոտ տեսա բժշկիս և նրա քրոջը: 
Հետո մտավ տանտերս իր կնոջ հետ: 
Նրանց նայելով, զգացվեցի, աչքերս արտասվակալեցին: 
Ինձ թվաց թե մեռնելու եմ և այդ բարի մարդիկ կարեկցում են ինձ: 
Բժիշկս նայեց զարկերակս, չափեց տաքությանս աստիճանը, սկսեց ինչ-որ տարօրինակ հարցումներ տալ, որոնցից գլխի ընկա, որ կասկածում էր, թե մի գուցե ուղեղի ցնցում լինեի ստացած: 
Վերջն ասաց, որ ճգնաժամն անցել է, որ այլևս ոչ մի վտանգ չկա, անպատճառ կլավանամ: 
Նկատեցի, թե ինչպես բժշկի այդ հուսադրական խոսքերից հետո տանտիրոջս, նրա կնոջ և աղջկա դեմքերին մինչ այդ եղած վախի և տխրության արտահայտությունը միանգամից ուրախական արտահայտության փոխվեց, և նրանք, որ մինչ այդ լուռ դիտում էին ինձ, սկսեցին միաժամանակ խոսել: 
Նրանց այդ ուրախության ազդեցության տակ ինքս կենդանացա: 
Բայց մի բան, որ ավելի ևս կենդանություն տվեց ինձ, այդ Քալիի բուռն ուրախությունն էր, որը չէր իմանում ինչպես արտահայտեր: 
Առանց ծնողներին հարցնելու նա դուրս վազեց և. թեյ ու նախաճաշ բերեց ինձ համար:

Ա՛խ, այդ աղջիկը... 
Ինչպե՜ս կուզեի համբուրել նրա ձեռքերը և լաց լինել այդ րոպեին ինձ համակած մի ծայր աստիճան քաղցր, քնքշացնող զգացումից, որի մեջ հալվում էր ամբողջ էությունս: 
Արդյոք նա չէ՞ր (հանկարծ միտս եկավ այդ րոպեին) առաջին գիշերը, գուցե և հետևյալ գիշերները, մահճակալիս մոտ ինձ հսկողը, ինձ ջուր տվողը...
5
Բժիշկը, տանտերս, նրա կինն ու աղջիկը նոր էին հեռացել սենյակիցս, մեկ էլ տեսնեմ դուռը կամացուկ բացվեց և ներս մտավ մի կին: 
Մի րոպե կանգնած մնաց դռան մոտ և, ըստ երևույթին, այնքան շփոթվեց, որ ինձ թվաց, թե սխալմամբ է մտել իմ սենյակը: 
Բայց ո՜րքան եղավ զարմանքս, երբ այնուհետև մոտեցավ ինձ և հարցրեց.
— Այժմ ի՞նչպես եք:

— Լավ եմ, — արտասանեցի մեքենայաբար, զարմացած ինքս ինձ հարց տալով, թե ո՜վ է:

— Փառք աստծո, — կամաց հառաչեց նա և, կարճ լռությունից հետո, ասաց. — շատ էի վախենում, դուք շատ վատ դրության մեջ էիք:

Ապշեցի:

— Դուք ի՞նչ գիտեք:

— Չէ՞ որ այս երեք գիշեր ես էի ձեզ նայում:

— Դո՞ւք... 
Դո՞ւք էիք ինձ ջուր տվողը:

— Ես էի:

Դեռևս ապուշ կտրած՝ նայում էի նրան. — ներողություն, դուք ո՞վ եք: 
Սկզբում ըստ երևույթին զարմացավ, որ չեմ ճանաչում իրեն:

— Մի՞թե ինձ երբեք չեք տեսել այս բակում... 
Ասենք, հազիվ թե տեսած լինեք, որովհետև ես մեծ մասամբ հիվանդ եմ և... ամաչում էլ եմ դուրս գալ տնից... 
Բայց այն օրը տեսաք, չէ՛:

Իսկույն կռահեցի:

— Դուք այն... ներողություն, գազանի կի՞նն եք:

— Այո, — աչքերը վայր թողնելով, շշնջաց նա: 
Խնդրեցի, որ նստի: 
Նստեց:

Հետաքրքրությամբ դիտում էի նրան: 
Կլիներ մոտ երեսուն տարեկան, այնքան նիհար էր, որ հասարակ չթի հագուստը լայն տոպրակի պես կախ էր ընկած սուր ուսերից: 
Նիհարությունից դեմքի և ձեռքերի վրա միս չէր մնացել, իսկ աչքերը տարօրինակ մեծ էին երևում և անսփոփ տխրությամբ լի: 
Առհասարակ նրա ամբողջ արտաքինի մեջ սիրտ ճմլող տրագիկական մի գիծ կար, որն իսկույն գրավում էր նայողի ուշադրությունը: 
Խոհուն դեմքից և խոսակցական լեզվից նկատում էի, որ քիչ թե շատ կրթված կին է:

Նստելուց հետո, ըստ երևույթին, ուզում էր խոսել, բայց ամաչում էր. նրա շփոթմունքը տեսնելով, ինքս էլ քաշվում էի հարցուփորձ անեմ:

Սակայն, կարճ լռությունից հետո, աչքերը վայր թողած հազիվ լսելի ձայնով ասաց.
— Ինչո՞ւ միջամտեցիք, ինչո՞ւ ձեր կյանքը վտանգի մատնեցիք:

— Նա ախր ձեզ սպանում էր:

Հանկարծ նայեց ինձ. նրա հանգած աչքերը վառվեցին տարօրինակ փայլով:

— Թո՛ղ սպաներ, թո՛ղ սպաներ, թո՛ղ սպաներ, — վրա տվեց սրտանց: 
— Ավելի լավ չէ՞ր լինի, միանգամից կպրծնեի... 
Իմ մահը երջանկություն կլիներ ինձ համար, իսկ ձեզ... ի՞նչ ասաց բժիշկը, վերքը խո վտանգավոր չէ՞:

— Չէ:

— Փառք աստծո, — դարձյալ հառաչեց նա: 
— Ա՛խ, որ մտածում եմ իմ պատճառով եք այդ դրության մեջ ընկել... 
Չնայելով, որ ինքս հիվանդ էի, — հիմա էլ լավ չեմ, — ամբողջ մարմինս մղկտում էր, բայց և այնպես, որ իմացա, թե այն հրեշն ինչ օրի է գցել ձեզ, մոռացա իմ ցավերս էլ, ամեն բան էլ և եկա մտիկ անեմ ձե՜զ: 
Չէ՞ որ դուք մենակ եք, նայող չունեք:

— Ուրեմն քվիթ, — նկատեցի ժպտալով:

Նեղացավ:

— Մի՞թե կարծում եք, որ ես քվիթ լինելու համար...
Թույլ չտվի վերջացնի, ասացի, որ կատակ արի, ներողություն խնդրեցի, շնորհակալություն հայտնեցի իր բարեսրտության համար և հարցրի, թե իր ամուսնուն դեռ չե՞ն թողել:

— Ոչ, — կցկտուր պատասխանեց և լռեց: 
Հետո, կարծես ինքնիրեն ասաց, — նրան բռնեցին տարան, բայց ի՞նչ օգուտ: 
Ժամե ժամ սպասում եմ, որ կթողնեն, և ես նորից...
Ասելիքը չվերջացրեց և իր դժբախտ վիճակի հետ վաղուց հաշտված մարդու հանգիստ հուսահատությամբ գլուխը կախեց կրծքի վրա:

Սիրտս ճմլվեց: 
Զգացի, որ եթե նորից հարկ լինի իմ միջամտության, դարձյալ չեմ խնայի իմ օգնությունը՝ թեկուզ նույնպիսի հետևանքով ինձ համար:

Ինձ սկսել էր հետաքրքրել այդ դժբախտ կնոջ վիճակը:

— Ներեցեք, տիկին անհամեստ հարցումիս համար, ինչո՞ւ է նա ձեզ... ինչո՞ւ է ձեզ հետ այդպես վարվում:

— Այդպես է վարվում, — կարճ պատասխանեց, առանց նայելու ինձ:

— Մի առիթ, մի պատճառ պիտի լինի՞ թե ոչ:

Այս անգամ նայեց ինձ. կարծես զարմացավ, որ առիթ, պատճառ էի հարցնում:

— Առիթը, պատճառն այն է, որ խմում է, — պատասխանեց շատ հասարակ կերպով:

— Ի՞նչ գործի է:

— Դատարանում գրագիր է:

— Շուտ-շո՞ւտ է խմում:

— Կմեռնի, որ մի օր չխմի:

— Եվ ամեն օր է... այդպե՞ս է վարվում:

— Ոչ ամեն օր:

— Ա՜յլ:

— Երբ որ քիչ է լինում խմած:

— Ի՞նչպես թե...
— Շատ խմած ժամանակ գալիս է, սուսուփուս վեր ընկնում քնում, բայց որ փող չի ունենում լավ թրջվելու, գալիս է մաղձն ինձ վրա թափում, ինչպես որ տեսաք անցյալ օրը: 
Եվ այս մի տարի չէ, — ամուսնանալու օրից սկսած:

— Լավ, որ այդպես է, էլ ի՞նչպես եք կարողանում ապրել նրա հետ: 
Գուցե ինքներդ չե՞ք աշխատում, չե՞ք կարողանում աշխատել:

— Ինչպես չէ, կար եմ անում և իմ աշխատանքով եմ պահում զավակներիս:

— Այդ ավելի լավ, ուրեմն դուք հեշտությամբ կարող եք բաժանվել նրանից:

Նայեց ինձ այնպիսի մի ժպիտով, կարծես շատ միամիտ բան ասացի:

— Բաժանվե՜ մ... ի՜նչ հեշտ եք ասում...
— Ինչո՞ւ: 
Երևի սիրում եք նրան:

Այս անգամ ծիծաղեց: 
Եթե այդ րոպեին դեմքին նայելիս չլինեի՝ կկարծեի լաց է լինում — այնքան տարօրինակ էին նրա ծիծաղի հնչյունները:

Հանկարծ դադարեց ծիծաղելուց և ընդունեց իր սովորական լուրջ, թախծալի դեմքը:

— Լսեցեք, պարոն, ես ձեզ իմ եղբայրն եմ համարում, թե չէ սիրտս չէի բանա ձեր առջև... 
Ես ոչ ոքի չեմ պատմել դրությունս, ոչ ոքի չեմ գանգատվել... 
Եվ կարեկցողն ով է, կարեկցեն էլ — ի՞նչ օգուտ... 
Ասում եք բաժանվեմ : 
Մի անգամ այդպես էլ ուզում էի անեմ, բայց ինձ ասացին, որ երեխաներիս ինձ չեն տա, հայրը կարող է նրանց օրենքի զորությամբ խլել ինձնից: 
Այդպես էլ սպառնաց ինձ ամուսինս: 
Իսկ ես կարո՞ղ եմ առանց իմ երեխաների գեթ մի օր, մի ժամ ապրել: 
Ո՞ւմ համար եմ ապրում ես, ո՞ւմ համար կարող եմ ապրել: 
Երեխաների համար չէ՞, որ ապրում եմ և տանում այս տանջանքները... 
Իսկ երբ որ երեխաներս ինձ մոտ չեն լինելու, շատ հարկավո՞ր է ինձ հանգիստ կյանքը:

Լռեցի, էլ բան չկարողացա ասեմ:

Այսպես, սիրտը դատարկելուց հետո, դժբախտ կինը վեր կացավ, առողջություն մաղթեց ինձ և դուրս գնաց:

«Պիանիցին» թողեցին մի շաբաթից հետո: 
Մինչ այդ նրա կինն ամեն օր մտնում էր ինձ մոտ, հարցնում առողջությունս, հավաքում սենյակս, երբեմն ճաշ բերում (տանտերս էլ էր ուղարկում), բայց էլ չէր խոսում, հարցումներիս խուսափողական պատասխաններ էր տալիս, կարծես զղջում էր, որ արդեն շատ բան էր պատմել: 
Խույս էր տալիս տանտիրոջս ընտանիքի այս կամ այն անդամի հետ ինձ մոտ հանդիպելուց և դռնից ետ էր դառնում, երբ նրանց տեսնում էր ինձ մոտ: 
Երբ մի անգամ հարցրի, թե ինչու է խուսափում նրանցից, ասաց, թե ամաչում է և կվիրավորվի, եթե սկսեն հարցուփորձ անել: 
Տեսա, որ որքան դժբախտ էր, այնքան և իր ընտանիքի պատվին նախանձախնդիր, հպարտ կին:

Ամուսնու երևալու օրից նա չքացավ:

Այդ օրվանից ականջս շարունակ ձենի էր, բայց նրանց բնակարանից այլևս աղմուկի ձայն չէր գալիս: 
Ինչպես երևում էր, տվածս դասը և «կուտուզկայում» նստելն ապարդյուն չէին անցել, կամ գուցե, մտածում էի, ամեն բան շարունակվում է առաջվա պես, և խեղճ կինը «ձայնը փորն է գցում» ինչպես մի անգամ ինքը խոստովանեց: 
Տանտերս ուզում էր դուրս անել նրանց իր տնից, մանավանդ որ երկար ժամանակ բնակարանի վարձը չէին տվել, բայց աղջիկն իմ ներկայությամբ խնդրեց նրան, որ այդպիսի բան չանի, առարկելով, որ «պիանիցը» ուրիշ տեղ ուղղակի կսպանի խեղճ կնոջը, իսկ իրենց տան մեջ այլևս չի համարձակվի ձեռք բարձրացնել նրա վրա: 
Եվ Քալին իր հրաշալի աչքերով նայեց ինձ՝ այդ ասելիս:

Գրողը տանի, այդ աչքերը չէի՞ն պատճառը, որ կյանքս վտանգի մատնեցի: 
Այժմ էլ, որ հիշում եմ նրա արտասվախառն, սարսափահար հայացքը, որով բակից աղերսում էր ինձ, որ օգնության հասնեմ, այժմ էլ երբեմն զարթնում է իմ մեջ այն խիզախ ոգին, որով այն ժամանակ մի ակնթարթում համակված ներքև վազեցի և կոտրեցի «պիանիցի» դուռը: 
Եվ միայն ա՞յդ կանեի այն ժամանակ այդ աչքերի համար...
6
Երբ գլխիս վերքն այնքան լավացավ, որ այլևս կարիք չունեի պառկելու, բայց զգուշության համար դեռևս ուսումնարան չէի գնում, վերսկսեցի պարապմունքներն տերտերացու աշակերտիս հետ և միաժամանակ սկսեցի Քալիի հետ պարապել հայոց լեզվից:

Տանտերս աղջկա ինձ աշակերտելու վրա հաշտ աչքով էր նայում, նույնիսկ խրախուսում էր նրան, կինը, ընդհակառակն, որքան կռահում էի նրա ձեթոտ դեմքից, դժգոհ էր և զարմանում էր, որ աղջիկը գիմնազիոնի հինգերորդ դասարանն ավարտելուց հետո էլ դեռ կարիք ունի ուսանելու: 
Իսկ թե եղբայրը՝ բժիշկը, ինչպես էր նայում քրոջ այդ կապրիզի վրա, չիմացա, որովհետև առողջանալուցս հետո երեսն այլևս չէի տեսնում, չնայելով, որ արդեն ազատ մուտք ունեի նրանց տան մեջ, նա կամ բոլորովին առանձնացած էր լինում իր սենյակում, երևի պատրաստվում էր պետական քննությունների համար, կամ տանը չէր լինում: 
Բայց կարծեմ, նա անտարբեր էր:

Հարկ չկա պատմելու, թե ինչպիսի հաճույքով էի պարապում Քալիի հետ: 
Ուսումնարանից վերադառնում էի հոգնած և շատ անգամ հուզված էի լինում հոգաբարձությունների վարմունքից կամ պաշտոնակիցներիս ինձ դեմ լարած խարդավանքներից, որոնցից, ինչպես հայտնի է, ոչ մի ուսուցիչ ազատ չէ: 
Բայց երբ Քալին մայրենի լեզվի դասագիրքը և հայոց գրության տետրակը ձեռքին փոքրիկ երեխայի պես աղմկալի կերպով ներս էր վազում ինձ մոտ, հոգնածությունս էլ էի մոռանում, հուզումս էլ, և կարծում էի, թե հանկարծ մի կենարար հեղուկ սրսկեցին երակներիս մեջ: 
Ոչինչ այնքան չէի սիրում նրա մեջ, որքան նրա այդ շարժունությունը և մանավանդ մանկական պարզաբանությունը: 
Երբեմն հանկարծ այնպիսի մի անմեղ հարց կտար, որ չէի կարողանում ծիծաղս զսպել: 
Այդպիսի դեպքերում նախ, կարծես, ապշում էր, թե ինչ կար ծիծաղելու, հետո ինքն էլ էր սկսում ծիծաղել կարծես նոր գլխի ընկնելով, որ տված հարցն իսկապես ծիծաղելի էր:

Սկզբում խոսում էր ռուսերեն և խնդրել էր, որ ես միշտ հայերեն պատասխանեմ, հետո կամաց-կամաց սկսեց հայերեն խոսել, մեջեմեջ ռուսերեն բառերով, որոնց հայերենը իսկույն հարցնում էր ինձնից: 
Պատահում էր, և շատ հաճախ, որ դասի ժամանակ մենք սկսում էինք զրույց անել կողմնակի բաների մասին, և այդպիսի դեպքերում նա միշտ աշխատում էր խոսակցությունը լուրջ բաների վրա դարձնել, որ ավելի շատ բան իմանա և շատ բառեր սովորի:

Ցավ ի սիրտ տեսնում էի, որ ոչ մի գաղափար չունի մեր ոչ անցյալից, ոչ ներկայից, ոչ կուլտուրական, ոչ հասարակական կյանքից, ուստի իմ զրույցը պտտվում էր մեծ մասամբ այդ խնդիրների շուրջը:

Մեր պարապմունքները տեղի էին ունենում, տերտերացու աշակերտիցս ջոկ, երեկոները, երբ Քալին ազատ էր լինում տնային գործերից: 
Ասենք, նրա համար առավոտ-երեկո չկար, նրա համար գործը միշտ անպակաս էր լինում տանը: 
Պարապմունքի ամենաթունդ ժամանակ, մեկ էլ կտեսնեիր, մայրը կկանչեր նրան: 
Այդպիսի դեպքերում Քալին դժգոհությամբ, շատ անգամ զսպած զայրացկոտությամբ, գիրքը կամ մատիտը շպրտում էր սեղանի վրա և դուրս դնում մոր պատվերը կատարելու, բայց շատ չէր ուշանում, էլի մտնում էր, ինչպես միշտ, ժպիտը դեմքին: 
Զարմանալի բարեսիրտ և հնազանդ աղջիկ էր, կդժգոհեր, կզայրանար, շատ անգամ բարկացած կաղաղակեր, կկատաղեր, բայց չէր անցնի մի րոպե և կտեսնեիր նորից ժպտում է, կարծես իսկի էլ բան չի պատահել:




 --------------------------------------- 


Երկու ամսից հետո արդեն հայերեն գրքեր էի տալիս կարդալու, որ վարժվի: 
Գիրքը կարդում վերջացնում էր շատ շուտով, այնպես որ մինչև անգամ կասկածում էի, թե առանց կարդալու է վերադարձնում, բայց որքան էր լինում զարմանքս, երբ սկսում էր մի առ մի պատմել բովանդակությունը: 
Հարցնում էի, տանն այնքան գործ ունենալով, ե՞րբ է ժամանակ գտնում կարդալու, այն էլ այդպես շուտ: 
Պա՛յ տասխանում էր. «Գիշերներն եմ կարդում»:

Ինձ մոտ գտնվում էր «Վերք Հայաստանիի» հին հրատարակության մի օրինակը փալաս դարձած կարտոնի կազմով, հնացած, դեղնած թերթերով: 
Նոր տարին մոտենում էր, չեմ իմանում ինչպես, խելքիս փչեց այդ գիրքը նվիրեմ Քալիին: 
Եվ առանց երկար ու բարակ մտածելու գիրքը վերցրի տարա կազմարարի մոտ, պատվիրեցի, որ փալաս դարձած կազմը պոկի և մի փառավոր ոսկեզօծ կազմ շինի: 
Նոր տարվա նախօրը ստացա հնամյա Աբովյանը պճնված, զարդարված նորահարսի պես, շապկի վրա ամենայն խնամքով գրեցի Քալիի անունը, ազգանունը, հետո իմը, իսկ տակը օրը և տարեթիվը, և նոր տարու առավոտը, երբ Քալին, ուրախ, զվարթ մտավ սենյակս նոր տարին շնորհավորելու, գիրքը լուռ մեկնեցի իրեն:

— Կարդա՞մ, — հարցրեց:

— Կարդացեք և պահեցեք ձեզ մոտ:

Ըստ երևույթին, իսկույն գլխի չընկավ, թե ինչ էի ուզում ասել, հետո շփոթվեց, կարմրեց:

— Այս նվե՞ր է ինձ, — հարցրեց կամաց, աչքերը վայր թողած:

— Ուրիշը ձեզ այսօրվան օրը կոնֆետ կնվիրեր, բայց ես ավելի լավ համարեցի այդ գիրքը նվիրել:

Ծիծաղեց, շնորհակալություն հայտնեց և դուրս փախավ: 
Հետևյալ օրը, երբ ըստ սովորականին պարապում էի նրա հետ, հանկարծ խոսքս կտրեց և հարցրեց.
— Դուք թաշկինակ ունե՞ք:

Զարմացա:

— Ինչո՞ւ եք հարցնում:

— Պատասխանեցեք, ունե՞ք թաշկինակ:

— Ունեմ:

— Տեսնեմ:

Գրպանիցս հանեցի հասարակ միտկալի թաշկինակս և տվի իրեն:

— Է՛հ, — դեն շպրտեց: 
— Ուրիշ չունե՞ք:

— Ունեմ:

— Տվեք տեսնեմ:

Սնդուկիցս հանեցի տվի երկրորդ թաշկինակս, որը միևնույն կտորից էր:

Նայեց և նորից ետ տվավ:

— Լա՛վն եմ ասում, լա՛վը:

— Դե այս րոպեիս դրանից լավը ո՞րտեղ ճարեմ, — ասացի, — իմ ունեցածս այդ է:

— Լավ, թողնենք այս, շարունակենք:

Շարունակեցի ընդհատված, դասախոսությունս, բայց այս անգամ ինքս ընդհատեցի և հարցրի.
— Լավ, ինչների՞դ է պետք իմ թաշկինակը:

— Քիթս պետք է սրբեմ, — վրա բերեց բարձրաձայն ծիծաղելով:

Այդ թաշկինակը ցավ դառավ ինձ համար. ինչքան էլ գլուխս կոտրում, մտածում էի, որ իմանամ ինչին էր պետք թաշկինակս, բան չէի հասկանում, ինչքան խնդրեցի, որ ասի, չասեց, ամեն հարցնելիս ծիծաղում էր միայն, մինչև որ մի օր էլ, ոչ սովորական պարապմունքի ժամին մտավ ինձ մոտ, անսովոր հանգստությամբ, առանց ձայն-ծպտուն հանելու սեղանիս վրա դրեց բարակ թղթի մեջ փաթաթած ինչ — որ փոքրիկ մի բան և նույն լռությամբ դիմեց դեպի դուռը: 
Դռան մոտ շուռ եկավ, նայեց ինձ և ասաց.
— Այսօր ձեր անվանակոչության օրն է, և ամոթ ձեզ, որ ոչինչ չեք պատրաստել ինձ հյուրասիրելու համար:

Ասաց և ծիծաղելով դուրս փախավ:

Ա՜յ քեզ բան. իսկապես որ անվանակոչությանս օրն էր, և ես ոչինչ չգիտեի:

Ապշած վերցրի բաց արի թղթի մեջ փաթաթված իրը. թաշկինակ էր, ութածալ, մետաքսի և այնքան բարակ, որ բռան մեջ կարելի էր հավաքել: 
Ծայրերից մեկի վրա զարմանալի նրբությամբ ասեղնագործված էին անվանս և ազգանվանս սկզբնատառերը հայերեն նշանագրերով: 
Ահա թե ինչի համար էր ինձնից թաշկինակ պահանջում: 
Անհուն երջանկությամբ նրա փոխադարձ նվերը մոտեցրի շրթունքներիս և համբուրեցի այն տեղը, ուր նրա մատներն իմ անվան և ազգանվան սկզբնատառերն էին ասեղնագործել ո՜վ գիտե ինչ մտածումներով և զգացումներով:

Չգիտեմ, շատ տարօրինա՞կ, թե շատ սովորական էր մեր սերը (եթե միայն այդ սեր էր), բայց մեր միջև երբեք ոչ սիրո խոստովանություն եղավ, ոչ էլ սիրո մասին որևէ ակնարկ: 
Գարուն, լուսին, վարդ, սոխակ, ախ ու վիշ և այլ այդպիսի բաներ չկային, ինչպես երևում է, այդ ակսեսուարներով սիրում են միայն բանաստեղծները, իսկ մենք շատ պրոզայիկ մարդիկ էինք: 
Ճիշտ է, մեր փոխադարձ նվերներն, ըստ երևույթին, մի քիչ բանաստեղծական էին, բայց նա իմ նվիրած Աբովյանից կիմանար, թե Հայաստանի վերքը ո՜րն էր, որից ամենևին գաղափար չուներ, իսկ նրա նվիրած մետաքսե թաշկինակն էլ ես կարող էի գործածել ամեն անգամ, երբ միտկալի թաշկինակներս կեղտոտվեին: 
Մեր սիրո լեզուն այս էր. — ծիծաղում էինք իրար վրա, ծաղրում էինք իրար, ջգրացնում, նա ինձ «քնձռոտ վարժապետ» էր անվանում, ես նրան — «Քալո խաբարդիանո» (այդ բառերով սկսվող վրացերեն մի հին երգ էի լսել Թիֆլիսում), մի քիչ էլ որ առաջ գնացինք, կամացուկ խփում էինք իրար ձեռքի, երբեմն նա բռնում էր քթիցս, ես ձիգ էի տալիս նրա գիսակը, մի խոսքով՝ օրինավոր սիրահարվածներին անվայել այսպիսի երեխայական չարաճճիություններ: 
Որից հետո, — այս էլ ասեմ, — մենք բաժանվում էինք իրարից իբրև միակ ամենաերջանիկ մարդիկ աշխարհիս երեսին: 
Գոնե ինձ համար ես այդ կարող եմ ասել:

Բայց այս կատակները լինում էին, իհարկե, ի միջի ալյոց իսկ դասերը շարունակվում էին իրենց կարգին, առաջվա պես: 
Հինգ-վեց ամսից նա արդեն այնպես վարժ էր կարդում հայերեն և այնքան լավ էր հասկանում կարդացածը, որ այլևս շատ քիչ բառերի թարգմանության կարիք էր զգում: 
Իսկ մեր փոխադարձ հարաբերության մեջ քաղաքավարի «դուք»-ը ինքնըստինքյան վաղուց վերացել էր և փոխվել մտերմական «դու»-ի:

Բայց... «վերջն է գովելի»:

7
Քալին հանկարծ չքացավ, մի օր, երկու օր, չորս օր, մի շաբաթ իզուր սպասում էի — Քալի չկար ու չկար, ոչ միայն այլևս չէր գալիս դաս առնելու, այլև ստվերն անգամ չէի տեսնում պատշգամբում: 
Սկզբում կարծում էի հիվանդ է, ուզում էի հարցնեմ տերտերացու աշակերտիս, որն անխափան գալիս էր դասի, բայց դեռ բերանս չբացած, հանկարծ, ինչպես ասում են, «հոգիս ծվաց», չլինի թե — ասացի ինքս ինձ — ծնողները հոտն առել են և... 
Սառը քրտինքը պատեց ճակատս: 
Է՜լ սուս արի, ձայն ծպտուն չհանեցի:

Կասկածս արդարացավ շատ շուտով:

Մի օր տանտերս մտավ ինձ մոտ, քեֆս, հալս հարցրեց, սկսեց սար ու ձորից, վերջը, մի քիչ սուս անելուց հետո, ասաց.
— Մի բան որ ասիմ, խոմ չի՞ս նեղանա:

— Հրամայեցեք, — ասացի (շատ սառն էի պահում ինձ):

— Վուչ թե հրամայի, այլ պիտի խնդրի: 
Հախ ասծու, յիս շատ բավական իմ քիզմեն, բայց... գիդիս ինչ կա — օթախս պիտիս դարդկի:

Ճիշտն ասած ես ամեն բան սպասում էի, բայց այդ մեկը — ոչ: 
Ուզում էի հարցնեմ, հենց այնպես, ձևականորեն, «ինչո՞ւ», լեզուս չզորեց:

— Գիդիս էլի, — շարունակեց տանտերս, — ինչքան նիղվածքություն ինք քաշում: 
Էս իմ աղա դոկտորը կանգնիլ է թե՝ ինձ ջոկ օթախ պիտիս տաք, սուրյոզնի պարապմունքներ ունիմ. կոսե, էրեխեքը խանգարում ին:

Խոսք տվի, որ հենց վաղն ևեթ կաշխատեմ բնակարան ճարել ինձ համար: 
Այդ բանն ասացի այնպես հանգիստ, որ ինքս ինձ վրա զարմացա: 
Բայց այդ արտաքին հանգստություն էր, մինչդեռ ներքուստ այնքան շփոթված էի, որ երբ տանտերս ներողություն խնդրելով դուրս գնաց, դեռևս երկար ժամանակ չէի կարողանում ուշքի գալ այդ անակնկալից:

Շատ պոլիտիկոս մարդ էր տանտերս, առանց կռվի ու ղալմաղալի, համով ու քաղցրությամբ, «աղա դոկտորի սուրյոզնի պարապմունքների» պատրվակի տակ վռնդում էր ինձ տնից, որպեսզի միանգամ առմիշտ հույսս կտրեմ իր աղջկանից:

Շատ բարի, — ասացի ինքս ինձ, երբ մի քիչ ուշքի եկա, և ինքնասիրությունս թունավոր օձի պես սկսեց կամաց-կամաց գլուխը բարձրացնել իմ մեջ: 
— Շատ բարի, — կարծես սպառնում էի, ինչո՞վ և ո՞ւմ — չգիտեմ:

Ու հետևյալ օրը, հենց որ դպրոցում դասերս վերջացրի՝ գնացի նոր բնակարան որոնելու: 
Վարձեցի առաջին պատահած սենյակը, ամենևին ուշադրություն չդարձնելով ոչ հարմարության և ոչ գնի վրա, և վճռեցի նույն օրն ևեթ տեղափոխվել: 
Ինձ թվում էր, որ եթե մի օր անգամ ուշացնեի, լիովին գոհացում տված չէի լինի ինքնասիրությանս:

Այն միջոցին, երբ ունեցած-չունեցածս հավաքում էի, օր մշակի շալակը տամ, տանտերս կանգնեց գլխիս:

— Վա՜, էսենց շո՞ւտ. — զարմացավ: 
— Գեթաղվա, խոմ չի՞ս նիղացի:

— Ինչո՞ւ պիտի նեղանամ:

— Յիս ի՜նչ գիտիմ, էսենց մե բաշ... 
Գիտիս, էլի, ինչքան սիրեցի քեզ, բայց էս իմ աղա դոկտորը... 
Մախլաս: 
Օթախդ վո՞ւրդի է, լավ տիղ է՞, վո՞ւնց իս բռնի:

Պատասխանում էի հանգիստ, սառը: 
Նույն սառնությամբ հրաժեշտ տվի նրան, կնոջը, երեխաներին: 
Քալին չէր երևվում: 
«Աղա դոկտորը» տանը չէր: 
Քալիի բացակայության մասին ոչ մի խոսք չթռցրի բերանիցս, կարծես բնավ գոյություն չուներ: 
Չհիշեցին նրա մասին և ծնողները: 
Փոխադարձաբար հասկանում էինք իրար մտքինը և համառությամբ լռում Քալիի մասին: 
Րոպեն անհամ էր: 
Տանտիրոջս ձեռքը վերջին անգամ սեղմելու ժամանակ տվի նրան սենյակիս վերջին ամսականը: 
Ի դեպ հիշեմ, որ տերտերացուի հետ ամբողջ յոթ ամիս պարապելուս համար ոչ մի կոպեկ չէի ստացել, իսկ սենյակիս վարձը կանոնավորապես վճարում էի, և տանտերս ընդունում էր առանց որևէ առարկության, ինչպես ընդունեց և այս անգամ:

— Լավ, էս վուր գնում ես, բաս միր Կոլյայի բա՞նը վունց պիտինք անի, — ասաց նա:

— Ուզում եք, կշարունակեմ պարապել:

— Վա՜, վո՞ւնց թե ուզում ենք, բաս խոմ կիսատ չի՞նք թողնի:

— Շատ բարի, կգամ պարապելու, — ասացի առանց մտածելու և իսկույն էլ զղջացի, որովհետև տանտերս նույնիսկ նկատելի հանգստությամբ վրա բերեց.
— Չէ՜, չէ՜, ինչի՞ դու նիղութին քաշիս գաս. հազիր էրեխեն ինքը գուքա, դու մենակ ասա վուրդի իս բռնի օթախը:

Տվի նոր բնակարանիս հասցեն և գնացի:

Սկզբի օրերում վիրավորանքս ինքնասիրությանս ազդեցության տակ այնքան սաստիկ էր, որ գրեթե չէի զգում Քալիից անջատվելս: 
Բայց հետո կամաց-կամաց այնպիսի մի թախիծ, այնպիսի մի կարոտ տիրեց ինձ, որ երբեմն սարսափահար մտածում էի, մի գուցե խելագարվեմ: 
Ախորժակս կապվել էր, գիշերները քուն չունեի, դպրոցում դասերս պարապում էի մեքենայաբար, նոր բնակարանում — մի խոնավ, կեղտոտ, անպիտան բնակարան — սիրտս վեր չէր գալիս, պարապ ժամանակս թափառում էի չգիտեմ որտեղ: 
Մի խոսքով տաժանելի դրություն, որը հանկարծ, անսպասելի կերպով, հակառակ կամքիս, եկել կաշկանդել էր ինձ ամուր.. Քալիի պատկերը գիշեր-ցերեկ աչքիս առջևն էր: 
Երբեմն հուսահատությունից լաց էի լինում երեխայի նման: 
Այնքան հպարտ ինքնասիրությունս, ավա՛ղ, առմիշտ մնաս բարով էր ասել ինձ: 
Նոր էի զգում, որ սիրում եմ այդ հրաշալի, այդ զարմանալի աղջկան և առանց նրան չեմ կարող: 
Այնքան ընտելացել էի նախկին բնակարանիս և այդ բնակարանի մեջ ամեն օր նրան տեսնելուս, նրա ձայնին, ծիծաղին, որ այժմ նոր բնակարանս, Քալիից զրկված լինելս մի խիստ տարօրինակ և անտանելի բան էր թվում ինձ, — կարծես իմ հայրենի աշխարհից հանկարծ պոկել շպրտել էին ինձ մի օտար աշխարհ: 
Կարոտը սպանում էր ինձ: 
Կարոտում էի ոչ միայն Քալիին. ուրախությամբ կցանկայի տեսնել նաև նրա հորը, նրա բժիշկ եղբորը, մյուս փոքրիկներին, նույնիսկ նրա կռվարար մորը, որը մեր անջատման գործում անշուշտ քիչ դեր չպիտի լիներ խաղացած, — մի խոսքով այն ամենքին և այն ամենը, որոնց հետ կապ ուներ Քալին և որոնք կհիշեցնեին ինձ Քալիին: 
Այդպիսի հուսահատական դրության մեջ մի կատարյալ սփոփանք էր ինձ համար Քալիի ինձ նվիրած թաշկինակը — միակ առարկան, որին նայելով, որը համբուրելով թե՛ կարոտս էր ավելի վառվում, և թե՛, միևնույն ժամանակ, սիրտս հովանում:

Վերին աստիճանի հետաքրքրում էր ինձ այն միտքը, թե Քալին արդյոք նո՞ւյնպես քաշում է իմ կարոտը, ինչպես ես իրենը: 
Բայց արդյոք սիրո՞ւմ էր նա ինձ... 
Այս հարցը հանկարծ ծագեց գլխումս, և ամեն հանգամանք կշռադատելով, ավելի շուտ տրամադիր էի կարծելու, որ չէ, չէր սիրում: 
Այլապես, անկարելի բան էի համարում, որ հրաժեշտի ժամանակ կամ, եթե ծնողներից վախենում էր, դրանից առաջ կամ հետո չաշխատեր մի կերպ. ծնողներից ծածուկ, ինձ հետ տեսնվել: 
Օ՛, իհարկե, թաշկինակ նվիրելն ավելի հեշտ է, քան սիրտ նվիրելը:

Տեսականորեն ես միշտ, եթե ոչ անկարելի, գեթ աննորմալ, հիվանդագին երևույթ եմ համարել սիրել առանց փոխադարձության: 
Այդպիսիներին ես միշտ իրենց հարգը չճանաչող, կամքից և ինքնասիրությունից զուրկ ողորմելի արարածներ եմ համարել — ուղղակի փալաս: 
Սակայն անձնական փորձս ցույց էր տալիս, որ ուրիշ է տեսականը, ուրիշ գործնականը. — գրեթե համոզված էի, որ Քալին չէր սիրում ինձ, այնուամենայնիվ, մեռնում էի նրա համար, չնայելով որ, ամենայն վստահությամբ կարող եմ ասել, ես ամեն բան եմ և եղել եմ միշտ, բայց ոչ երբեք փալաս:

Այսպես թե այնպես, կասկածս մի անգամ առմիշտ փարատելու և անելիքս որոշելու համար կարիք ունեի ստուգելու, ուզում էի ստուգել Քալիի դեպի ինձ տածած զգացումը: 
Բայց ի՞նչպես ստուգեի, ոչ մի տեղ չէի հանդիպում նրան. գնայի՞ նրանց տուն, նամա՞կ գրեի: 
Ինձ այնտեղից վռնդելուց հետո այդ մասին մտածելն անգամ ավելորդ էի համարում: 
Մնում էր միայն մի ճանապարհ, այն է՝ մի կերպ խոսք դուրս քաշել Կոլյայիցը, որը դասերը շարունակելու համար պետք է ամեն օր գար ինձ մոտ: 
Բայց արդեն անցել էր մի ամբողջ շաբաթ, որ տեղափոխվել էի նոր բնակարանս, և Կոլյան չկար, չէր գալիս: 
Չէի հասկանում, արդյոք ի՞նքը չէր ուզում գալ ծուլությունից, թե հայրն էր փոշմանել և, հակառակ իր խոստման, այլևս չէր ուզում ուղարկել նրան, որպեսզի իսպառ կտրի մեր միջև եղած բոլոր հարաբերությունները:

Մի շաբաթը դարձավ երկու շաբաթ, և ահա մի օր տեսնեմ Կոլյան, գրքերի պայուսակը ձեռքին, եկավ հարցնելով ներս մտավ ինձ մոտ: 
Այնպես ուրախացա, որ կարծես հարազատ եղբորս տեսա:

— Ո՞րտեղ էիր մինչև հիմա, ինչո՞ւ չէիր գալիս, հիվանդ խո՜ չէի՞ր, — սկսեցի հարցուփորձ անել:

— Ոչ, հիվանդ չէի, մամաս չէր թողնում գամ:

— Մամա՞դ: 
Ինչո՞ւ:

— Չգիտեմ:

— Բայց հրեդ եկել ես:

— Պապաս ուղարկեց:

— Ուրեմն պապադ ուզում էր, որ գա՞ս:

— Այո: 
Մենակ մամաս չէր ուզում: 
Այսօր մինչև անգամ կռվեցին:

— Կռվեցի՞ն...
— Այո: 
Մամաս այնպես չարացած էր, որ գրքերս խլեց ձեռքիցս և բակը շպրտեց: 
Տեսեք, այս գրքի կազմը կոտրվել է, իսկ սրանից երեք թերթ պատռվել:

— Իսկ քո՞ւյրդ:

— Քույրս լաց էր լինում:

— Ինչո՞ւ:

— Չգիտեմ: 
Մամաս սաստիկ անիծում էր նրան:

— Ի՞նչ էր ասում:

— Ես ի՞նչ գիտեմ:

— Իսկ պապա՞դ:

— Պապաս չէ: 
Վերջը պապաս այնպես բղավեց մամայիս վրա, որ մամաս սուս կացավ և գնաց Վանիչկին ծիծ տալու: 
Հետո պապան հրամայեց ինձ, որ գրքերս հավաքեմ և գամ ձեզ մոտ:

Ինձ համար միանգամայն անսպասելի այդ բաները լսելուց հետո ակամա մտախոհության մեջ ընկա: 
Խոսք չկա, որ այդ բոլորն իմ պատճառով էր, — Քալիի մայրը հակառակ էր ինձ, հայրն իմ կողմն էր: 
Վերջին հանգամանքն անսպասելի նորություն էր ինձ համար:

Այդ օրը իբր թե պարապեցի Կոլյայի հետ, դասի միջոցին հարցերը տալիս էի մեքենայաբար, պատասխանները լսում անուշադիր:

«Քույրիկս լաց էր լինում», — այս խոսքերը դրոշմվել էին ուղեղումս և չէին հեռանում այնտեղից: 
Ու չգիտեմ, երեխայական միամտությամբ արտասանած այդ խոսքերը ցնծությո՞ւն էին պատճառում ինձ, թե խորին թախիծով համակում սիրտս, գիտեմ միայն, որ դեպի Քալին տածած կարոտս իր գագաթնակետին հասավ: 
Կոլյայի ասածներից պարզ էր ինձ համար, որ մայրն իրեն հատուկ լեզվի զորավոր արտահայտություններով հանդիմանություն էր հայտնում աղջկան իմ պատճառով, և աղջիկը լաց էր լինում — արդյոք ինձ սիրելո՞ւց և նրա՞ համար, որ չէր կարող մորը դիմադրել, թե՞ այն պատճառով, որ մոր հանդիմանություններն անարդար էր համարում, որովհետև ինքը չէր սիրում ինձ: 
Այդ բանը դարձյալ հանելուկ մնաց ինձ համար և նոր մտատանջությունների առիթ դարձավ:

Հետևյալ օրը Կոլյայի հետ պարապելիս, երբ մտածում էի, թե ինչպես անեմ, որ նոր խոսք դուրս քաշեմ նրանից Քալիի մասին, հանկարծ նա դասն ընդհատեց և դարձավ ինձ.
— Գիտե՞ք, պարոն, քույրս շատ է դարդ անում:

— Ինչի համար:

— Ձեզ համար:

— Վա՜հ...
Այդ բացականչությունն ակամա դուրս թռավ բերանիցս ոչ այնքան նրա համար, որ այդ հայտնությունն անակնկալ ազդեցություն գործեց ինձ վրա, որքան նրա համար, որ իմ կարծած բթամիտ տերտերացու աշակերտս այդ բանը նկատել էր և հարկ համարեց հայտնել ինձ, անշուշտ հետաքրքրված լինելով իմ ու իր քրոջ հարաբերությամբ, որը այնքան աղմուկի առարկա էր դարձել իրենց տանը: 
Ուզեցի բուռն հետաքրքրությամբ հարցուփորձ անել, բայց հանկարծ զգուշացա այդ «խաբարբզան» տղայից, որը կարող էր իմ հարցուփորձը հասցնել ծնողների ականջը, որոնք առանց այն էլ, ինչպես երևում էր, լավ օրի չէին հասցրել իրենց աղջկան իմ պատճառով: 
Ուստի սուս արի, բան չհարցրի, կարծես քույրը գոյություն չուներ ինձ համար, մինչդեռ իսկապես ա՜յդ րոպեից Քալին գոյություն ունեցավ ինձ համար:

Ուրեմն այլևս կասկած չկար — Քալին սիրում էր ինձ, նա լաց էր լինում, նա դարդ էր անում ինձ համար... 
Հարկավո՞ր է ասեմ, թե ի՜նչ ահագին երջանկություն էր այդ գիտակցությունն ինձ համար:

8
Կոլյան դարձավ իմ «Կռունկը» (հիշո՞ւմ եք — «Կռունկ, հայոց աշխարհեն խապրիկ մը չունի՞՝ս»): 
Այլևս մոռացել էի զգուշանալ այդ «խաբարբզանից» և ամեն օր, նրա դասի եկած ժամանակ, սկսում էի հարցուփորձ անել Քալիի մասին, հարկավ սկսելով հորից, մորից, «դոխտուրից», երեխաներից, «պիանիցի» ընտանիքից, շատ անգամ էլ բոլորովին կողմնակի բաներից: 
Հարցուփորձս անում էի արտաքին անտարբերությամբ, իսկ պատասխանները լսում ներքին լափող հետաքրքրությամբ: 
Քալիին վերաբերող ամեն մի մանրամասնություն ահագին գյուտի արժեք ուներ ինձ համար:

Կոլյան հազիվ մի ամիս կանոնավորապես գալիս էր դասի, հետո մեկեն դադարեց: 
Խիստ անհանգստացա, չլինի «խաբարբզանն» արդեն կատարել էր իր դերը և ծնողներն արգելել էին նրան այլևս գալ ինձ մոտ: 
Բայց հինգ օրից հետո նրանց ծառան եկավ և ասաց, որ Կոլյան հիվանդ է և դրա համար չի գալիս:

Խոստովանում եմ, այդ բանը ոչ թե տխրեցրեց, այլ ուրախացրեց ինձ, որովհետև այդ դեպքը մի շատ հարմար առիթ էր, որ գնայի նրանց տուն և հիվանդ աշակերտիս այցելելու պատրվակով վերջապես տեսնեի Քալիին, որի կարոտը սպանում էր ինձ:

Ու նույն օրն ևեթ երեկոյան գնացի:

Դեռ Քալիենց տանը չմոտեցած՝ նրանը բակից ինչ-որ ճղճղոցի և բղավոցի ձայներ լսեցի: 
Եվ երբ ներս մտա բակը, ակամա կանգ առա ապշած:

Բոլոր կենողները դուրս էին թափվել տներից: 
Վերևը, պատշգամբում, կանգնած էր Քալիի մայրը, գիժ-Կեկելը, և ականջ ծակող ձայնով, վերին աստիճանի արագահոս բառերով ինչ-որ ճղճղում էր վրացերեն, ներքևը, բակում, կապայի թևերն ուսերին գցած, գլխարկը ճակատից ետ քաշած, կանգնած էր Քալիի հայրը, Սերգեյ Ավետիչը, և նույնպես ինչ-որ բղավում էր: 
Երևում էր, որ մի քիչ «խմած» էր: 
Մարդ ու կին երկուսն էլ կռվում էին միաժամանակ, և նրանց ձայները — մեկինը բարիտոն, մյուսինը կոնտրալտս — խառնվում էին իրար ուժեղ դիապազոնով, կռվում էին ո՜ւմ հետ — հայտնի չէր: 
Սկզբում կարծեցի, թե կռվում են բոլոր կենողների հետ, բայց երբ տեսա, որ կենողները հանգիստ ու լուռ լսում են նրանց, հասկացա, որ նրանք հանդիսատեսներ էին, «թամաշա» էին անում միայն:

Հետաքրքրված, մոտեցա Սերգեյ Ավետիչին, բարևեցի և հարցրի ինչ էր պատահել:

— Էլ ի՜նչ, ինչ է պատահել, — շարունակեց նա բղավել առանց բարևս առնելու և ընդունելով ինձ այնպես, որ կարծես թե ամեն օր հանդիպում էինք իրար: 
— Էս շան վուրթիքն ուզում ին սաղ բագը կոտորի: 
Մեկին էրեգ թաղեցին, երկուսն էլ ասում ին, էսօր ին հոգեվարք դրած: 
Ախպեր, չիմ ուզում, թող դուս գան է՛լի: 
Տունը իմս չէ՞, վա՜հ: 
Առանց էն էլ հառամ ըլի, քրիհը խոմ չին տալի, դուս գնան, է՜լի: 
Ուզում ին պոլիցով դուս անի՛մ: 
Էս բազումը էսքան երեխեք կան, բաս մեխկը չի՞ն: 
Իմ Կոլիս խո հիվնդացրիք, տո անաստուձներ, ուզում իք սաղ քուլփաթս կոտորի՞ք:

Որովհետև Սերգեյ Ավետիչն իր վերջին խոսքերն ուղղեց այն սենյակի հասցեին, ուր ապրում էր «պիանիցը», ուստի վերջապես հասկացա, որ նրա և կնոջ կռիվն այդ սենյակում ապրողների հետ էր: 
«Պիանիցի» տան դուռը փակ էր, միակ լուսամուտի վարագույրն իջեցրած և այնտեղից ոչ մի պատասխան չէր լսվում, այնպես որ կարելի էր կարծել, թե տանը ոչ ոք չկա:

Մինչդեռ մարդ ու կնոջ բղավոց-ճղավոցը չէր դադարում: 
Շվարած կանգնած էի մնացել, չէի իմանում ինչ անեմ: 
Դրությունս բավական անհամ էր. եկել էի հիվանդ աշակերտիս այցելության, վրաս ուշադրություն դարձնող չկար: 
Աչքերովս որոնում էի Քալիին, չէր երևում: 
Այսպիսի աղմուկի մեջ նրա բացակայությունն ինձ զարմանալի էր թվում:

Չգիտեմ ինչով պիտի վերջանար այդ տարօրինակ տեսարանը, եթե այդ ժամանակ բակի դռնից չմտներ տանտիրոջս բժիշկ որդին: 
Իբրև ինտելիգենտ մարդ, նա, ըստ երեվույթին, վիրավորվեց այդ գռեհկական ճիչ ու աղաղակներից: 
Մեղմ նախատական եղանակով մի քանի հորդորներ կարդաց հորը, հանգստացրեց նրան, հետո բարևեց ինձ -ինչպես թվաց ինձ — բավական սառն կերպով, և երեքս միասին բարձրացանք պատշգամբ: 
Որովհետև մայրը պատշգամբում դեռևս, շարունակում էր ճղճղոցը, այդ պատճառով որդին ջղայնացած համարյա թե գոռաց նրա վրա, թե ի՞նչ է ամբողջ բակը գլխին հավաքել:

Գիժ-Կեկելն իսկույն լռեց, սակայն — ինձ այդպես թվաց — ոչ թե որդու նկատողության վրա, այլ ինձ անսպասելի կերպով տեսնելուց: 
Այնքա՜ն գազազած էր, որ երևի բակում չէր նկատել ինձ և հանկարծ տեսնում էր միայն այժմ, երբ իր ամուսնու և որդու հետ կանգնած էի իր առջև: 
Նայեց դեմքիս այնպիսի մի հայացքով, որով կարծես հարցնում էր. «Սա՞ որտեղից լույս ընկավ»:

Թե՜ այդ կռիվն ու ղալմաղալը, և թե՜ մանավանդ այդ անբարեհաճ ընդունելությունը տեսնելով, ես արդեն զղջացել էի այցելությանս համար, բայց մեկ որ եկել էի, էլ ի՞նչ կարող էի անել:

— Ես եկել եմ Կոլյային տեսնելու, կարելի՞ է, — երեսս պնդացնելով, վերջապես, միջոց ունեցա հայտնելու այցելությանս նպատակը:

Չգիտեմ ձայնի՞ս վրա, թե ինչ– սենյակներից մեկի դուռը բացվեց, և շեմքում երևաց Քալին լացակումած աչքերով:

— Այդ դո՞ւ եք, — ասաց դիմելով ինձ, — Ա՛խ, Կոլյան շատ հիվանդ է...
Հետո անմիջապես դիմեց եղբորը.
— Սաշա, դեղը բերի՞ր:

Ապա դառնալով ծնողներին, հանդիմանությամբ նկատեց.
— Դուք էլ հիմա եք ժամանակ գտել կռվելու...
Մի րոպեից ամենքս Կոլյայի սենյակումն էինք: 
Դիֆտերիտ ուներ և, իբրև վարակիչ հիվանդի, բժիշկը բոլորովին առանձնացրել էր նրան: 
Երեխան պառկած էր սարսափելի տաքության մեջ. երեսը կարմիր վարդ էր կտրել և կարծես փքվել, բորբոքված աչքերով, անմիտ հայացքով նայում էր մերթ սրան, մերթ նրան և շաղված կաթի գույն ստացած լեզվի ծայրով լպստում էր շրթունքները: 
Փորձեցի խոսել հետը, խիստ խլացած ձայնով ինչ-որ պատասխաններ տվեց, որոնցից բան չհասկացա: 
Բժիշկն իմ և հոր օգնությամբ լյապիսով այրեց նրա կոկորդը: 
Այդ օպերացիայի ժամանակ մայրը տարօրինակ քաջություն ցույց տվեց, մինչդեռ քույրը, այն ժամանակ, երբ ես ձեռքերիս մեջ էի առել հիվանդ երեխայի գլուխը, իսկ հայրը պահում էր ձեռքերը, այնպես էր լալիս, մղկտում, որ կարծես մորթում էին եղբորս:

Խոսք չկա, որ այսպիսի պարագաներում իմ ու Քալիի տեսակցությունը մի շատ անհամ բան դուրս եկավ: 
Նա տարօրինակ կերպով ցրված էր, արտասուքը չէր ցամաքում աչքերից: 
Մի ժամից ավելի էր, որ նստած էի նրա հետ հիվանդ եղբոր սենյակում, և այդ բոլոր ժամանակ նա հազիվ մի-երկու անգամ ուշադրություն դարձրեց ինձ, ամբողջովին զբաղված լինելով հիվանդ երեխայի հոգացողությամբ: 
Ճիշտ է, եղբոր հիվանդությունը շատ վտանգավոր էր, իսկ Քալին սաստիկ սիրում էր բոլոր եղբայրներին ու քույրերին, բայց մի՞թե... — մտածում էի ես և ավելորդ էի համարում միտքս վերջացնեմ, որովհետև պարզ տեսնում էի, որ մինչև այժմ ինձ սնել եմ ապարդյուն հույսերով ու սպասելիքներով: 
Հիասթափված ու հուսաբեկ դուրս եկա ու մտածում էի` ինչքան լավ կլիներ չգայի և շարունակեի ապրել իմ քաղցր երազանքներով:

Բայց երկրորդ օրը չդիմացա և դարձյալ գնացի նույն պատրվակով: 
Ուզում էի լավ դիտել, լավ ուսումնասիրել Քալիի վարմունքը, որպեսզի վերջնական եզրակացության գամ և ըստ այնմ էլ մի անգամ առմիշտ որոշեմ դիրքս:

Այս անգամ Քալին ինձ ընդունեց այնպիսի ոգևորությամբ և այնքան ուրախ, որ սիրտս թունդ ելավ: 
«Ահա վերջապես», — ասացի ինքս ինձ: 
Բայց... բանից դուրս եկավ, որ նրա այդ ոգևորությունն էլ, ուրախությունն էլ ինձ համար չէր, այլ որովհետև հիվանդ եղբայրն այդ օրը լավ էր, կրիզիսն անցել էր:

— Երևակայեցեք, որ մեր կենողի երեխաներն էլ լավ են այսօր, — ավելացրեց նա. — ձեր գնալուց հետո Սաշան (բժիշկ եղբայրը) գնաց նրանց էլ նայեց: 
Գիտեք, նա որ սկսի պրակտիկայով զբաղվել, հրաշքներ կգործի: 
Ափսոս, որ ուշ իմացանք, թե չէ նա այն մեկ երեխային էլ չէր թողնի, որ մեռնի: 
Ամենից փոքրն էր և այնքան լավի՛կը Եկեք, եկեք. Կոլյայի մոտ:

Ու ձեռքիցս բռնած ներս տարավ հիվանդ աշակերտիս սենյակը, առանց քաշվելու նույնիսկ մոր ներկայությունից, որից այնքան թուք ու մուր էր կրել իմ պատճառով: 
Այդ հանգամանքը բավական զարմացրեց ինձ: 
Քիչ չզարմացա նաև այն բանից, որ մայրն այս անգամ թթու դեմք ցույց չտվավ ինձ, ինչպես նախորդ երեկոյան, և նույնիսկ սկսեց քաղցր զրույց անել ինձ հետ: 
Ի՞նչ էր այդ անսպասելի փոփոխության պատճառը: 
Երևի ա՜յն, — մտածում էի ինքս ինձ, — որ համոզվել էր, թե ես ոչ մի վտանգ չեմ սպառնում իր աղջկան և իր աղջիկն էլ շատ էլ խելքահան չի լինում ինձ համար:

Եվ, իսկապես, թե՜ այդ օրը և թե՜ հետագա օրերը, մինչև Կոլյայի լիովին առողջանալը, երբ ես այցելում էի նրանց տուն, Քալիի դեպի ինձ ունեցած վերաբերմունքի մեջ չէի նկատում այնպիսի մի բան, որից կարողանայի եզրակացնել, թե սիրում է ինձ. ինձ հետ նստում, ասում-խոսում էր, ծիծաղում, կատակներ անում ինչպես լավ բարեկամի հետ և միայն այդքան, այնպես որ ամեն անգամ էլ ես հեռանում էի ծանր երկմտանքի և հուսալքումի տակ ճնշված:

Հոգեկան այս անտանելի վիճակից դուրս գալու համար առիթներ էի որոնում մի անգամ երես առ երես խոսելու Քալիի հետ, ստուգելու կասկածներս ու ենթադրություններս, բայց ոչ մի կերպ չէր հաջողվում ինձ մենակ մնալ նրա հետ, կամ մայրը, կամ հայրը, կամ բժիշկ եղբայրը, կամ երեխաները միշտ մեզ մոտ էին լինում:

Այսպես շարունակվեց մինչև այն ժամանակ, երբ Կոլյան լիովին առողջանալուց հետո նորից սկսեց գալ ինձ մոտ դասերի, և ես այլևս առիթ չունեի գնալու նրանց տուն:

Բայց հույսս դեռ բոլորովին չէի կտրել և մութ կերպով ինչ-որ բանի սպասում էի, մինչև որ ահա թե ինչով վերջացավ այս տրագի-կոմեդիան:

9
Մայիսը վերջացել էր: 
Սկսվել էին ամառային արձակուրդները: 
Անսովոր տոթ օրեր էին: 
Մի երեկո գնացել էի Մուշտայիդ մի քիչ զով օդ շնչելու: 
Այգու հրապարակում շատ քիչ մարդ կար, որովհետև օրը հասարակ օր էր և այդ երեկո էլ նվագածուների խումբ չկար: 
Հրապարակի բոլորքը ծառերի տակ նստարանների վրա նստած էին կենտ ու կունտ կանայք, որոնց առջև խաղում էին նրանց երեխաներն իրենց հատուկ ճիչ ու ծղրտոցով:

Այն միջոցին, երբ ուզում էի անցնել դեպի գետափ, աչքս ընկավ ռոտոնդի բաժինը, ուր ինձ համար միանգամայն անսպասելի կերպով տեսա Քալիին իր բժիշկ եղբոր հետ սեղաններից մեկի մոտ նստած: 
Քալին նկատեց ինձ և հեռվից գլխով բարև արավ:

Մոտեցա, բարևեցի: 
Հրավիրեցին, որ նստեմ: 
Նկատեցի, որ բժիշկը շատ էլ հաճությամբ չընդունեց ինձ. երևի տան մեջ իմ մասին ունեցած խոսակցությունը որոշ ազդեցություն էր գործել այդ կրթված երիտասարդի վրա:

— Էլ չեք գալիս մեզ մոտ, անպատճառ հիվա՞նդ պիտի ունենանք, որ գաք, — ասաց Քալին ծիծաղելով:

Ոչինչ չպատասխանեցի: 
Ի՞նձ էր միամիտ կարծում, թե իրեն էր միամիտ ձևացնում: 
Սակայն, ըստ երևույթին, իսկույն գլխի ընկավ, որ իր հարցումն անտեղի էր, մի քիչ շփոթվեց և սկսեց հարցուփորձ անել. ամառս ո՞ւր եմ գնալու, ինչպե՞ս է սովորում Կոլյան, կարո՞ղ է քննություն բռնել և այլն:

Մեզանից բավական հեռու մի սեղանի շուրջ բոլորած էին մի խումբ երիտասարդներ, որոնք, ինչպես երևում էր նրանց կապույտ բլուզներից և կապույտ երիզավոր գլխարկներից, ուսանողներ էին: 
Նրանք ինչ-որ տաք վիճաբանության մեջ էին, և նրանք ձայները պարզորոշ լսվում էին հեռվից: 
Նրանցից մեկը հանկարծ վեր կացավ, արագ քայլերով մոտեցավ մեզ և, դառնալով բժշկին, ասաց.
— Սաշա, մի րոպե, մենք այնտեղ լուրջ վիճաբանության մեջ ենք, քո կարծիքն անհրաժեշտ է:

Ու բժշկին վեր կացնելով տեղից, թևանցուկ տարավ իր հետ, նախապես ներողություն խնդրելով մեզանից:

Ես ու Քալին մնացինք մենակ:

Րոպեն հարմար համարելով, վճռեցի հենց այդտեղ ևեթ ստուգել նրա դեպի ինձ տածած զգացումը և մի անգամ առմիշտ վերջ տալ երկմտանքիս: 
Ու առանց երկար ու բարակ մտածելու, մանավանդ որ վախենում էի, թե եղբայրը կարող է շուտով վերադառնալ և խանգարել, ուղղակի դիմեցի գործին:

— Օրիո՜րդ, ի՞նչ եք կարծում, — ասացի, — ինչո՞ւ չպատասխանեցի ձեր հարցումին, թե ինչու էլ չեմ գալիս ձեր տուն:

Ըստ երևույթին, զգաց, թե խոսքս ուր էր տանելու:

— Չգիտեմ, — ասաց նկատելի կերպով շփոթվելով:

— Ի՞նչ եք կարծում, — շարունակեցի ես, — որ գիտենաք, թե մի տեղ անկոչ և անցանկալի հյուր եք, կշարունակե՞ք գնալ այնտեղ:

Քալին զարմացած նայեց աչքերիս:

— Ո՞վ ասաց ձեզ, թե դուք անկոչ և անցանկալի հյուր եք մեր տանը:

— Ամենից առաջ ձեր հայրը:

— Ե՞րբ:

— Երբ որ քաղաքավարի կերպով առաջարկեց ինձ դատարկել իմ սենյակը:

— Ձեր սենյակը եղբայրս էր ուզում, որ իր համար հանգիստ տեղ ունենա պարապելու:

— Շատ բարի, թող այդպես լինի, — ասացի ժպտալով. — իսկ ինչո՞ւ ձեր մայրը չէր ուզում, որ Կոլյան գա ինձ մոտ դասերի և... անիծում էր ձեզ:

Քալին կաս-կարմիր կտրեց և աչքերը վայր թողեց:

— Ո՞վ ասաց ձեզ այդ, — շշնջաց նա:

— Դուք այն ասացեք, ճի՞շտ է այդ թե ոչ:

Ոչինչ չպատասխանեց, միայն գլուխն այնքան խոնարհեց, որ դեմքն այլևս չէր երևում լայնեզր գլխարկի տակից:




 --------------------------------------- 


— Թող ապահով լինեն ձեր ծնողները, — կարճ լռությունից հետո ավելացրի ես շատ հանգիստ կերպով, — եբբեք ինձ ոչ ոքի վզովը չեմ փաթաթել և երբեք էլ չեմ փաթաթի, այդ կողմից ես ինքնասիրություն ունեմ և, գուցե, ավելի՝ քան հարկավոր է: 
Ճիշտ է, ես ձեզ... սիրում եմ... 
Այս առաջին անգամն է, որ պարզ կերպով ասում եմ ձեզ... 
Բայց ի՞նչ նշանակություն ունի միակողմանի սերը, երբ... չես իմանում փոխադարձը կա՞, թե ոչ...
Լռեցի և իզուր սպասում էի նրա պատասխանին, նստած էր ծայր աստիճան շփոթված և չէր իմանում ինչպես անի, որ ես չնկատեմ այդ:

— Լսեցեք, օրիորդ ինչ եմ ասում, — շարունակեցի ես շատ հասարակ տոնով, որպեսզի սիրտ տամ նրան: 
— Այստեղ քաշվելու, շփոթվելու ոչինչ չկա: 
Դուք նոր չեք ճանաչում ինձ, ինչպես և ես ձեզ: 
Խոսենք առաջվա պես մտերմորեն, ընկերաբար: 
Ես պարզ կերպով ասացի ձեզ այն, ինչ որ գուցե չհամարձակվեի ասել, եթե չճանաչեի ձեզ: 
Ինչպես ուզում եք հասկացեք, իմ բախտը ձեր ձեռքին է: 
Այսքան ժամանակ ես մեկ հուսադրվել եմ, մեկ հուսահատվել ձեր դեպի ինձ ցույց տված այս կամ այն, իհարկե, ոչ դիտավորյալ վերաբերմունքից ու միշտ էլ տատանման մեջ եմ եղել սիրո՞ւմ եք ինձ, թե ոչ: 
Կրկնում եմ — իմ բախտը ձեր ձեռքին է, և դուք այժմ, հենց այս րոպեին այս կամ այն կերպ պետք է որոշեք իմ վիճակը, պետք է մի անգամ առմիշտ ասեք ձեր վճռական խոսքը, առում եմ այժմ, հենց այս րոպեին, որովհետև ձեր ծնողների շնորհիվ մեր միջև այնպիսի դրություն է ստեղծվել, որ մի ուրիշ անգամ հազիվ թե մենք կարողանանք հանդիպել իրար և խոսել այս մասին: 
Լսո՞ւմ եք, օրիորդ, ինչ եմ ասում, — ավելացրի ես, տեսնելով, որ նա ձայն, ծպտուն չի հանում, այլ միայն, աչքերը շարունակ վայր թողած, մերթ կարմրում է, մերթ գույնը գցում և սեղանի սփռոցի ծայրը մեքենայաբար փաթաթում է մատին ու բաց թողնում:

Րոպեն ծանր էր. անշուշտ, որքան նրա, նույնքան և ինձ համար: 
Որքան աշխատում էի ինձ հանգիստ պահեմ, այնուամենայնիվ, սիրտս լքլքոց էր ընկել: 
Շտապում էի: 
Աշխատում էի կարելույն չափ շուտով խոսք դուրս քաշել նրանից, քանի եղբայրը չէր վերադարձել, այլապես այդ հարմար րոպեն բաց կընկներ ձեռքիցս, և ես կմնայի նույն անտանելի անորոշ դրության մեջ:

— Օրիորդ, ես սպասում եմ ձեր պատասխանին, — ասացի ես թախանձագին: 
— Խնդրում եմ, աղաչում եմ, մի լռեք, մի բան ասացեք:

— Ես ի՞նչ կարող եմ ասել, — ասաց վերջապես կամաց, շարունակ աչքերը խոնարհած:

— Մի խոսք, միայն մի խոսք, սիրո՞ւմ եք ինձ, թե ոչ. այո՞, թե ոչ:

Հակառակ սպասածին, նա իմ այս կտրուկ պահանջի հանդեպ ավելի հանգիստ գտնվեց, քան թե առաջ և ասաց հազիվ լսելի ձայնով:

— Դուք ինքներդ ասացիք, որ մայրս անիծում էր ինձ...
— Այո՜ և դուք էլ լաց էիք լինում, այդպես չէ՞:

— Այո:

— Բայց այդ ես բացատրել եմ նրանով, որ դուք զրպարտություն եք համարել ձեր մոր հանդիմանությունները, որ դուք բոլորովին այն զգացումը չեք տածում դեպի ինձ, ինչ որ նա է կարծել: 
Այդպես չէ՞:

— Ո՜չ, բոլորովին այդպես չէ, — եռանդով վրա բերեց նա, առաջին անգամ նայելով ինձ համարձակ: 
— Ես լաց էի լինում նրա համար, որ մայրս շատ վատ լեզու էր բանեցնում ձեր մասին: 
Իսկ ես... ես չէի կարող այդ սառնասրտությամբ լսել...
— Որովհետև դուք շատ բարի եք, որովհետև դուք առ հասարակ ոչ մի վատ խոսք չեք կարող սառնասրտությամբ լսել, լինի այդ վատ խոսքն իմ մասին, թե...
Քալին մինչև անգամ զայրացած ոտը խփեց գետնին:

— Ո՜չ, — ասաց, — որովհետև... վերջապես ինչ եք ուզում ինձնից... որ ես է՞լ խոստովանեմ, թե...
Խոսքը չվերջացրեց և արագ դարձավ իր աթոռի վրա, որ դեմքը ծածկի ինձնից: 
Իսկ այդ դեմքն ամբողջովին կաս-կարմիր կտրեց:

Բայց հարկ էլ չկար որ վերջացներ ասելիքը, ինձ համար այն էլ բավական էր, որ ասաց, և խելացնոր ուրախությունից քիչ էր մնում շնչասպառ լինեի: 
Վեր թռա, ուզում էի առնեմ ձեռքը և ծածկեմ խենթ համբույրներով, բայց հանկարծ հիշելով, թե որտեղ եմ, նորից նստեցի և այս անգամ գողի վախկոտությամբ նայեցի շուրջս, առավելապես այն կողմը, ուր նստած էր Քալիի եղբայրը իր ուսանող ընկերների հետ, ըստ երևույթին տաք վիճաբանության բռնված:

Բավական երկար ժամանակ լուռ էինք, ես էլ, Քալին էլ: 
Աչքերս անուշադիր և աննպատակ հածում էի շուրջս, առանց որևէ բան տեսնելու և չէի վստահում նայել Քալիին, զգում էի, որ եթե նայեմ, չեմ կարող տիրապետել ինձ և այնպիսի մի խելացնոր բան կանեմ, որ թույլատրելի չի կարող լինել:

Այնուհետև, մի փոքր որ ինքս ինձ հավաքեցի, հարցրի կամաց, կարծես թաքուն.
— «Վերք Հայաստանին» կարդո՞ւմ եք:

— Վերջացրի, — նույնպես կամաց պատասխանեց նա և կարճ լռությունից հետո հարցրեց ժպտալով. — իսկ իմ թաշկինա՞կը... — Պատասխանելու տեղ, նույնպես ժպտալով, ծոցիցս հանեցի նրա նվիրած թաշկինակը, որ պահում էի մաքուր թղթի մեջ փաթաթած, առանց բանեցնելու, ցույց տվի և դարձյալ ծոցս դրի:

— Մեր տանը ոչ ոք չգիտե, — ասաց, — գիշերներն եմ կարել, երբ որ ամենքը քնած էին:

— Վախենո՞ւմ էիք:

— Մայրս շատ խիստ կին է. որ իմանար ձեզ համար եմ կարում, կսպաներ ինձ:

Թեև այդ բանը նորություն չէր ինձ համար, բայց այդ րոպեին, հոգեկան այն վերասլաց տրամադրության մեջ, որի ժամանակ ամեն ինչ մոռացել էի, Քալիի միամտորեն արած այդ խոստովանությունն եկավ սուր, ասեղի պես ծակելու սիրտս: 
Ու անձնասիրությունս պոչը ոտնակոխ եղած թունավոր օձի պես նորից ծառս ելավ իմ մեջ:

— Ես գիտեմ, որ ձեր մայրը և վերջերը ձեր հայրն էլ լավ աչքով չէին նայում ինձ, — կարճ լռությունից հետո ասացի ես կարելույն չափ հանգիստ, — բայց թե ո՞ր մեղքիս համար, այդ ես մինչև այժմ էլ չեմ կարողանում հասկանալ: 
Գուցե դուք կարողանաք բացատրել:

— Ես էլ չեմ հասկանում, — ասաց նա կամաց, նորից գլուխը կախելով և, ըստ երեկույթին, զղջալով, որ միամտորեն այդպիսի խոստովանություն արավ, որովհետև տեսավ, որ տրամադրությունս հանկարծ փոխվեց իր վերջին խոսքերից հետո:

— Ես միայն մի բան եմ ենթադրում և կարծում եմ, որ չեմ սխալվում, — շարունակեցի ես: 
— Ձեր ծնողներն, իհարկե, տեսնում էին, որ մենք շատ էինք մոտեցել իրար և երևի կարծում են, թե այդպես որ շարունակվի, մի օր վեր կկենանք և կփախչենք իրար հետ, առանց իրենց կամքը հարցնելու: 
Իհարկե, եթե ես մի խեղճ ու կրակ, մի անտուն-անտեր վարժապետ չլինեի, այլ մի հարուստ օջախի որդի, մի, ասենք, փաստաբան, մի բժիշկ, մի ինժեներ, տեխնիկ, կամ հենց թեկուզ մի տերտերացու, որ վաղը կարող է հարուստ ծուխերի տեր դառնալ, նրանք երկու ձեռքով կբռնեին փեշիցս, բայց որովհետև ես, ինչպես ասացի, մի խեղճ վարժապետից ավելի բան չեմ, ուստի արժանի չէի լինի իրենց փեսա լինելու: 
Դուք ի՞նչ եք կարծում, այդպես չէ՞:

Քալին ոչինչ չպատասխանեց, գլուխը կախ, մատներով շարունակ ոլորում էր սփռոցի ծայրը և բաց թողնում:

— Բայց թողնենք ձեր ծնողներին, — շարունակեցի ես, — նրանք տգետ մարդիկ են, ուրիշ կարծիք չեն կարող ունենալ մի վարժապետի մասին, և ես ամենևին չեմ նեղանում նրանցից: 
Թող ինչ ուզում են կարծեն, նրանց կարծիքը ոչ մի նշանակություն չունի ինձ համար: 
Ինձ հետաքրքրողն այս խնդրում ձեր կարծիքն է, վճռական դերը ձեզ է պատկանում, և դուք, իբրև կրթված աղջիկ, պետք է անկախ դիրք բռնեք, նույնիսկ հակառակ ձեր ծնողների կամքին, որովհետև այստեղ խնդիրը որքան ինձ, նույնքան և ձեզ, ձեր ամբողջ ապագա կյանքին է վերաբերում: 
Ասելս այն է, որ... օրիորդ, խնդիրն ես դնում եմ պարզ և շեշտակի, ասացեք, կուզե՞ք իմ կինս լինել, թե ոչ:

Հարցումս, ըստ երևույթին, այնքան անսպասելի էր նրա համար, որ մի րոպե ծայր աստիճան ապշանքով նայում էր ինձ առանց պատասխանելու: 
Հետո, երբ հարցումս կրկնեցիք նա տանջանքով դեմքը շրջեց ինձնից:

— Խնդրում եմ, — ասաց հազիվ լսելի ձայնով, — ինձանից ոչինչ մի պահանջեք:

— Ապա ումի՞ց պահանջեմ, — հարցրի:

— Ծնողներիցս:

Այժմ հերթը ինձ հասավ ապշանքով նայելու նրան:

— Բայց դուք խո գիտե՞ք, որ նրանք չեն համաձայնի մեր ամուսնությանը: 
Հը՞, օրիորդ, լսո՞ւմ եք ինչ եմ ասում, — համառորեն կրկնեցի ես, տեսնելով, որ գլուխը կախ՝ չի ուզում պատասխանել, — խո գիտեք, որ նրանք չեն համաձայնի, այն ժամանակ ի՞նչ կանեք:

— Դե ես ի՞նչ կարող եմ անել, — համարյա լալադին շշնջաց նա:

— Դուք փալա՜ս եք ուրեմն, — դուրս թռավ բերնիցս և զայրույթի հանկարծական բռնկումով, ինքս ինձ կորցրած, բռունցքս այնպես պինդ զարկեցի սեղանին, որ վրան դարսած շիշն ու բաժակները խաղացին զրնգզրնգալով:

Քալին վախից ճչաց և վեր թռավ տեղից: 
Մինչև այդ միանգամայն խաղաղ հրապարակում մի տարօրինակ շարժում ընկավ, ամենքի հայացքը մեր կողմը դարձավ: 
Ես ու Քալին դարձանք ընդհանուրի հետաքրքրության առարկան: 
Սկանդալը կատարյալ էր: 
Զղջացի, բայց արդեն ուշ էր:

Ու երբ դեռ կատարելապես չէի ուշաբերվել, տեսնեմ Քալիի եղբայրը իր ընկերների հետ կանգնած է մեզ մոտ, չեմ իմանում զարմացած թե վախեցած, փոխն ի փոխ նայում է մեզ և ինչ-որ բան է հարցնում մերթ քրոջը, մերթ ինձ դիմելով, իսկ ես կանգնած եմ նրա առջև հանցավոր երեխայի պես միանգամայն ամոթահար և նվաստացած ու խոսք չեմ գտնում պատասխանելու:

Այդ դրությամբ էլ թողի ու հեռացա: 
Կարծես մի շղարշ էր իջել աչքերիս կամ շուրջս մի թանձր մշուշ էր պատել, որի միջով անցնում էի ու ոչինչ չէի տեսնում: 
Գնում էի ու չէի իմանում — ուր: 
Անզուսպ, խելացնոր զարմանքիս գիտակցությունը րոպե առ րոպե, վայրկյան առ վայրկյան շիկացած երկաթի պես շամփրում էր ուղեղս, և այդ միջոցին ի՞նչ չէի տա, միայն թե այդ գիտակցությունը չունենայի:

Այդ գիշեր իմ քունը քուն չէր, այլ մի կատարյալ մղձավանջ, ուր անդեմ ու մշուշապատ ուրվականների պես խառնվում էին իրար այգու մեջ Քալին, նրա եղբայրը, սրա ընկերները, սեղանների մոտ հեռու-մոտիկ նստած մարդիկ, սրանք բոլորը միասին, իսկ ես մեն-մենակ սրանց բոլորի մեջտեղը իմ ծայր աստիճան արգահատելի դիրքով, բոլորի հետաքրքրության և զարմանքի առարկան...
Հետևյալ օրը ես ուրիշ ավելի լավ բան չգտա անելու, եթե ոչ այն, որ հետևյալ նամակը գրեցի Քալիին ուղարկելու.
«Օրիորդ.
Ես երբեք չպիտի հանգստանամ, մինչև որ իմանամ, թե դուք ներում եք իմ երեկվա խելացնոր վարմունքը («խելացնոր» բառը ի՜նչ զորավոր, ի՜նչ վիրավորական բառով ուզում եք փոխարինեցեք, ես այդ ընդունում եմ): 
Իսկ եթե չներեք, չեմ իմանում, ճշմարիտ, ի՜նչ կպատահի ինձ: 
Ես տանջվում եմ, ես հուսահատված եմ: 
Երեկվա վարմունքիս գիտակցությունը խենթացնում է ինձ: 
Ձեր հրեշտակային ներողամտությունը միայն հանգստություն կբերի տանջված ուղեղիս և հոգուս: 
Անհամբեր սպասում եմ ձեր պատասխանին»:

Այս նամակը մտադիր էի ուղարկել Կոլյայի ձեռքով քրոջը հանձնելու համար: 
Երկյուղ չունեի, որ նամակս կարող էր ընկնել Քալիի ծնողների ձեռքը, որոնցից անշուշտ ծածուկ մնացած չպիտի լիներ Մուշտայիդում պատահած միջադեպը, քանի որ այդ միջադեպին ներկա և վկա էր նրա եղբայրը, թեև այս էլ էի կարծում, որ «աղա դոկտորը», իբրե ինտելիգենտ մարդ, իր տգետ ծնողներին կարող էր ոչինչ հայտնած չլինել. իսկ քույրը խո այնքան հիմար չէր, որ ծնողներին պատմած լիներ, թե ինչ խայտառակ դրության մեջ էի դրել ես իրեն հասարակական այգում: 
Բայց նամակս Քալիի ծնողների ձեռքն ընկնելուց ես չէի վախենում գլխավորապես այն պատճառով, որ նրա մեջ, իմ կարծիքով, այնպիսի բան չէի գրել, որ նրանց տեսակետից դատապարտելի լիներ. բացի այդ, Քալիի ներողամտությունը ստանալուց հետո, որի համար ոչ մի տարակույս չունեի, հաստատապես վճռել էի երեսս պնդացնեմ, գնամ ուղղակի նրա ծնողների մոտ և խնդրեմ նրանց աղջկա ձեռքը, թեև մեր հարաբերությունների ամբողջ ընթացքից շատ պարզ էր ինձ համար, որ ոչ մի հաջողություն չպիտի ունենամ: 
Վճիռս խեղդվող մարդու հուսահատական վճիռ էր, կամ այս, կամ այն, դրանով գոնե մի անգամից կորոշվեր իմ մշտատև երերուն վիճակը և անելիքը:

Նամակս գրել ծրարել էի և սպասում էի Կոլյային, բայց նա այդ օրը ոչ սովորական ժամին և ոչ հետևյալ ժամերին չերևաց:

Այդ արդեն առաջին վատ նշանն էր, և ես խիստ տատանման մեջ ընկա — նամակս ուղարկեի՞, թե ոչ, «է՜հ, ինչ ուզում է պատահի, ասացի ինքս ինձ, — եղածից խո ավելի վատ բան չի պատահի», և նամակն ուղարկեցի քաղաքային փոստով:

Բայց պատահեց եղածից ոչ միայն ավելի և շատ ավելի վատ բան, այլև այնպիսի մի բան, որ այն ժամանակվա իմ անտանելի դրության մեջ բնավ չէի նախատեսել: 
Այդ բանն այժմ ինձ մի շատ զվարճալի տրագի-կոմեդիա է թվում, բայց այն ժամանակ քիչ մնաց ինձ խելագարության հասցներ:

Կարճ խոսքերով պատմեմ իրողությունը:

Նամակս ուղարկելուց հետո հետևյալ օրը տանից դուրս չելա, րոպե առ րոպե սպասում էի, թե ահա որտեղ որ է, կմտնի կամ Կոլյան, կամ պոստային ցրիչը և կբերի Քալիի պատասխանը: 
Բայց որքան եղավ զարմանքս, երբ Կոլյայի կամ պոստային ցրիչի տեղ ահագին աղմուկով սենյակս մտավ, ո՜չ, գնդակի պես ներս նետվեց Քալիի մայրը — «գիժ-Կեկելը» այնպես գազազած, որ վախից տեղն ու տեղս քարացա: 
Հևում էր. քրտինքը կոխել էր երեսը, երևում էր, որ վազելով էր եկել: 
Ու սկսեց իսկույն, սկսեց ոտը շեմքին դրած հենց առաջին վայրկյանից: 
Առաջաբան չկար, սկսեց ուղղակի վերջաբանից, նախ նամակս շպրտեց երեսիս, հետո մի խիստ երկարատև ու փրփրալից ճառ արտասանեց, համեմված իր կռվարար լեզվին հատուկ բավական զորավոր ածականներով և սպառնալիքներով իմ հասցեին: 
Դա ճառ չէր, սովորական խոսակցական լեզու չէր, այլ իրար վրա կուտակված, խելագար վազքով իրար գլխից թռչող բառերի մի անվերջ և անընդմեջ շարահյուսություն՝ առանց ստորակետերի և վերջնակետերի: 
Չնայելով ողբալի դրությանս, զարմանում էի, թե ո՜րտեղից էր, բխում այդ տիպիկ քաղքենի կնոջ մեջ այդ հարուստ, բառապաշարը:

Որքան կարողացա հասկանալ, նրա ցասումնալից ճառն այն մասին էր, թե ի՛նչպես ես, քնձռոտ «ուչիտելս», համարձակվում էի աչք ունենալ իրենց աղջկա վրա, Մուշաայիդում սկանդալ սարքել նրա գլխին և այդ բանից հետո դեռ սիրահարական նամակ էլ գրել նրան: 
Եվ այս ամեն մի մեղադրականին անմիջապես կցում էր «շե քեցիանո, շե կռո մամաձաղլո» (դու քոսոտ, դու կռո շանորդի»):

Այսպես, գորս դու պատվիրեցեր, մի լավ ներկեց ինձ, առանց թողնելու, որ մի բառ անգամ արտասանեմ, վերջը ինչ-որ սպառնալիքներ կարդաց ու թողեց հեռացավ, գլխի աղլուխն ուղղելով:

Այստեղ ես կարող էի վերջակետ դնել, եթե ինձ վիճակված չլիներ հետագայում նորից հանդիպելու Քալեին այնպիսի պարագայում, որ այն ժամանակ ինձ ուղղակի խենթացքեց, բայց որի հետ այժմ վաղուց հաշտվել եմ, ինչպես մարդ ժամանակի ընթացքում կհաշտվի իրեն շատ սիրելի հարազատի բնական մահվան հետ:

Անհրաժեշտ եմ համարում այդ հանդիպման մասին գրել պատմությունս լրացնելու համար:

10
Վեց տարի էր անցել:

Այդ վեց տարվա ընթացքում հայ ուսուցչի անհաստատ վիճակը Թիֆլեսից ինձ դարձյալ գավառներն էր նետել:

Ամառվա արձակուրդներին եկել էի Թիֆլիս, թեմական տեսչի մոտ իմ և հոգաբարձության միջև ռոճկիս վերաբերմամբ ծագած մի վեճի համար:

Մի անգամ փողոցով անցնելիս հանդիպեցի Քալիենց բակում ապրող այն կնոջը, որին ազատել, էի իր արբեցող մարդու գազանային ճիրաններից, բայց որի պատճառով ինքս էլ դագանակի հարված էի ստացել ծոծրակիս, նույն այդ գազան մարդու ձեռքով: 
Այդ վեց տարվա ընթացքում այնքան էր փոխվել, որ հազիվ ճանաչեցի և եթե ինքը չկանգներ չբարևեր, կթողնեի կանցնեի, ավելի կմախքացած, ավելի կորացած, այժմ ուղղակի պառավի էր նմանում իր սև, հնամաշ հագուստի մեջ:

— Այդ դո՞ւք եք, տիկին: 
Ինչքա՛ն փոխվել եք:

— Է , եղբայր, — հառաչեց նա, — ինչ որ ես կրեցի իմ մարդու ձեռքից ամբողջ տասնհինգ տարի…
— Հիմա խելոքացե՞լ է, էլ չի՞ խմում, չի՞ ծեծում: 
Նորից հառաչեց.
— Կա՞, որ խմի, ծեծի...
— Ինչպե՞ս թե...
— Մեռավ:

— Մեռա՞վ... ի՞նչ եք ասում: 
Ե՞րբ: 
Այս երկրորդ տարին է:

Ձայնը դողաց. առանց շտապելու գրպանից հանեց թաշկինակը և սեղմեց աչքերին:

Ապշեցի: 
Մի՞թե այն գազանի համար էր արտասվում:

— Մի զարմանաք, — ասաց կերկերուն ձայնով, կարծես մտքինս գուշակելով: 
— Նա այնքան էլ վատ մարդ չէր, բայց անտեր մնա գինին... 
Եթե շատ էլ որ վատ մարդ լիներ, ինչ ուզում է լինի, էլի իմ ամուսինն էր, իմ թագն ու պսակը...
Ինձ մնում էր միայն ուսերս թոթվել տարակուսանքով այդ նահատակ հայ կնոջ առասպելական անհիշաչարության վրա:

Հետագա հարցուվարձից իմացա, որ «պիանիցը» մեռել էր սպիտակ տենդից:

— Էլի այն տա՞նն եք ապրում, — շարունակեցի հարցուփորձս, որպեսզի կողմնակի կերպով մի խոսք դուրս քաշեմ Քալիի մասին:

— Ոչ: 
Ամուսնուս մահից հետո դուրս արին, որովհետև սենյակի վարձը չէի կարողանում վճարել: 
Դե ես հիվանդ եմ, ինչքան էլ չարչարվում եմ, սրա-նրա համար լվացք եմ անում, թոկ եմ գզում, տոպրակներ կարում, էլի հազիվ եմ կարողանում կես կուշտ, կես տկլոր պահել երեխաներիս, ո՞ւր մնաց թե կարողանայի ամսական տասը ռուբլի սենյակի վարձ տալ: 
Շատ, շատ վատ մարդ էր մեր տան տերը, իսկ նրա կինը խո... գիտեք էլի, ամեն օր կռիվ ու ղալմաղալ էր մեր բակում նրա պատճառով, երբեմն այնքան դատարկ բանի համար, որ մարդ զարմանում էր:

— Իսկ նրանց աղջի՞կը, — չկարողացա դիմանալ և հարցրի ես:

— Քալի՞ն: 
Վայ, ես նրա հոգուն մեռնեմ, նա աղջիկ չէ, նա հրեշտակ է: 
Եվ ես զարմանում եմ, մի՞թե կարող էր այնպիսի մի հոր ու մորից այդպիսի մի հրեշտակ ծնվել: 
Նա որ չլիներ, մեզ վաղուց էին դուրս շպրտել այն տանից իմ մարդու պատճառով: 
Նա էր, որ ինձ մխիթարում էր և օգնում ինչով որ կարողանում էր, ծնողներից ծածուկ:

Ուզում էի հարցնեմ ամուսնացա՞ծ է, — լեզուս չէր զորում: 
Վախենում էի դրական պատասխան տար: 
Բայց նա, կարծես մտքինս գուշակելով, ասաց.
— Ափսո՛ս, հազար ափսոս, որ իրեն արժանի մարդու չտվին. բոլորովին տգետ, պառավ, համարյա իր հոր տարիքի այրի մարդ է, այնպես որ մի կին արդեն թաղել է: 
Բայց ասում են, շատ հարուստ է, Կախեթում ահագին այգիներ ունի, գինու վաճառքով է զբաղվում:

Առժամանակ կանգնած էի շանթահար. ականջներիս չէի հավատում. ամեն բան կսպասեի Քալիից, բայց այդպիսի բան...
— Եվ Քալին համաձայնե՞ց այդպիսի մարդու կինը լինել, — բացականչեցի ես:

— Ի՞նչ կարող է անել խեղճ աղջիկն այնպիսի հոր ու մոր ձեռքին: 
Նշանված ժամանակ քանի անգամ եմ տեսել նրան տխուր, արտասուքն աչքերին...
Էլ բան չհարցրի, թողի ու փախա, սարսափում էի ուրիշ մանրամասնություններ լսեմ: 
Արդեն այն էլ, ինչ որ իմացա, քիչ էր մնում ինձ խելքահան աներ:

Տգետ, պառավ, գինեվաճառ... այդ բառերը եկան մեկը մյուսի ետևից շիկացած շամփուրների պես ցցվելու ուղեղիս մեջ, որպեսզի այլևս չհեռանան այնտեղից: 
Գինեվաճառի այդ տիպը ինձ շատ լավ ծանոթ էր Թիֆլիսի Շիրաջխանա կոչված այն զառիվայր փողոցից, ուր կենտրոնացած են Կախեթի գինու խանութներն ու պահեստները` լիքը գինու հսկայական տակառներով և ռումբիներով: 
Վեց տարի առաջ Հավլաբարի դպրոցից դասերս ավարտելուց հետո տուն դառնալիս ես համարյա թե ամեն օր տեսնում էի այդ տիպը: 
Իր ռումբու պես ուռուցիկ փորով, որի վրա արծաթե գոտին չտեղավորվելու պատճառով թռել էր դեպի կուրծքը, մեկի տեղ եռածալ կզակով, զուռնաչու պես փքած կարմիր թշերով և գոմշի վզով, որի մսերը ծալ-ծալ նստել էին ուսերին ու վզին, նա նստած էր լինում իր խանութի առջև քահրուբարի տեր-ողորմյան ձեռքին և ճարպակալ աչքերով նայում էր իր այդ օրվա ճաշին: 
Այդ ճաշը պատրաստվում էր հենց այդտեղ, խանութի առջև, փողոցում, դա ոչխարի ամենաընտիր, ամենաճարպոտ մսի խորովածն է, որի շամփուրները մանղալի առջև պպզած շուռումուռ էր տալիս նրա գործակատարը և որի ճարպահոտն ու ծուխը բռնել էր ամբողջ փողոցը:

Եվ Քալին այդպիսի մարդու կի՞նն էր դառել...
Որ ասեմ թե դեռևս սիրում էի Քալիին — չէ. սերս կամաց-կամաց սառել էր այն օրից, երբ հույսս միանգամայն կտրեցի նրանից: 
Այդ ինձ համար պատմական այն օրն էր, երբ նրա մայրը եկավ ինձ մոտ և քիչ մնաց ծվիկ-ծվիկ աներ ինձ, որ համարձակվել էի աչք բռնել իրենց աղջկա վրա: 
Ուրեմն նրա ամուսնության լուրն առնելիս ինձ այդպես սաստիկ ազդողն այն չէր, որ այժմ Քալին արդեն հաստատապես և վերջնականապես կորած էր ինձ համար, այլ այն, որ ես միանգամից թափանցեցի իրերի դրությունը: 
Իսկ իրերի այդ դրությունը հետևյալ կերպով էր ներկայանում ինձ, — Քալին, լավ թե վատ, միջնակարգ կրթություն ստացած, կուլտուրայի շավղի վրա դրված ինտելիգենտ աղջիկ էր. քիչ թե շատ հետաքրքրվում էր կամ գոնե սկսել էր հետաքրքրվել գրականությամբ, հասարակական խնդիրներով: 
Եվ հանկարծ այդպիսի մի աղջիկ կին էր դարձել մի պառավ, տգետ գինեվաճառի, որի ուշքն ու միտքն անշուշտ իր տռզած փորից և փողի սնդուկից դենը չի տարածվում: 
Ի՛նչ զարհուրելի կենակցություն պիտի լիներ նորատի, կենսուրախ, թռվռուն մի աղջկա և կյանքի ամբողջ հմայքը կորցրած, բայց անշուշտ վավաշոտ մի ծերունու միջև: 
Ինչի՞ մասին պիտի խոսեին նրանք իրար հետ, ինչպե՞ս պիտի համակերպեին իրենց հասկացողությունները, իրենց հայացքները, իրենց զգացումները, ճաշակը, հակումները... 
Կարելի բա՞ն էր միթե միացնել երկու հակառակ բևեռներ: 
Կարելի բա՞ն էր միթե նորաբողբոջ ծաղիկը տնկել հոտած, մգլած ճահճի մեջ...
Որ այդ ամուսնության մեջ մեղավոր էին Քալիի ծնողները, որ նրա կամքի և զգացումների վրա ամենաանխիղճ, ամենաբիրտ բռնություն էր կատարված ծնողների կողմից, այդ լույսի պես պարզ էր ինձ համար, բայց ինձ վերին աստիճանի զարմացնում էր այն հանգամանքը, թե մի՞թե Քալիի մեջ չկար ինքնուրույնության, ազատասիրության մի կայծ անգամ, որ դիմադրեր իր տգետ՝ անհասկացող ծնողների ստիպմունքին: 
Հապա էլ ի՞նչ բանի էր պետք նրա ստացած կրթությունը, ուսումը: 
Իսկ չէ՞ որ ուսման, կրթության ուժն ու զորությունը հենց այն է, որ մարդուն գիտակից է դարձնում, նրա մեջ ինքնուրույնություն է զարթեցնում, բարոյապես ինքն իր տերն է դարձնում նրան: 
Նա կամքի այնքան ուժ չունեցավ, որ դիմադրեր ծնողներին իմ վերաբերմամբ, թեև անտարբեր չէր դեպի ինձ, գուցե մասամբ և վախեցավ այն բանից, որ մի թափառական չքավոր ուսուցչի կին լինելը շատ էլ վարդագույն հեռանկարներ չէր բանալու իր առջև, բայց մի՞թե կամքի այնքան ուժ էլ չունեցավ, որ բացեիբաց մերժեր հենց թեկուզ միմիայն տարիքով իրեն միանգամայն անհամապատասխան մարդու ձեռքը, ինչքան էլ որ այդ մարդը հարուստ լիներ: 
Դրա համար խո կախաղան չէի՞ն հանի նրան:

Ուրեմն ճիշտ էր նրա երեսին շպրտած իմ խոսքը. — նա փալաս էր, կամքից, անհատականության, ազատասիրության զգացումից զուրկ մի արարած, մի խոսքով — քաղքենի հայ ընտանիքի մեջ մեծացած տիպիկ մի աղջիկ, որի մեջ ուսումը, կրթությունն ամեն բան փոխում է, բացի ստրկական ոգուց: 
Եթե այդ ստրկական ատելի ոգին մոր կաթի հետ չէր ծծվել և արմատացել նրա մեջ, հապա էլ ո՞ր դեպքում պիտի արտահայտվեր, եթե ոչ ամուսնության խնդրում, — մի խնդիր, որը ոչ միայն իրեն ամուսնացողի, այլև իր ամբողջ հետագա սերնդի բախտի հիմքն է դնում:

Խո չէ՞ր ընդունել, թե Քալին այդ չէր հասկանում իր ձեռքը տգետ, պառավ գինեվաճառին տալիս:

Եթե անգամ նա չէր հասկանում, եթե չէին հասկանում նրա ծնողները, գոնե նրա բարձրագույն կրթության տեր Էսկուլապ եղբայրը պիտի հասկանար և քրոջ սիրույն ետ կասեցներ ծնողներին իրենց կործանարար քայլից: 
Կամ գուցե քաղքենության ծոցից ելած այդ համալսարանական ինտելիգենտի մե՞ջ ևս հավիտենական մի անեծքով պինդ նստած էր քաղքենին՝ աչքը տնկած իր հարուստ փեսայի քսակին....
Ո՞վ գիտե: 
Սրանք միայն ենթադրություննե՞ր ասեմ, թե տրամաբանական հետևություններ էին, որ անում էի ես կատարված փաստից:

Այժմ ես արհամարհում էի Քալիին էլ, նրա եղբորն էլ: 
Նրանց ծնողների մասին խո էլ չեմ խոսում: 
Եթե դեպի Քալին տածած նախկին սիրույս ավերակներից մի-մի բեկոր դեռևս մնացել էին սրտիս խորքում թաղված, երբեմն — երբեմն մրայն մխալով, դրանք էլ միանգամից փշրվեցին, փոշի դարձան:

Բայց ինչպես երևում էր, հիասթափությունս միայն սրանով չպիտի վերջանար: 
Ինձ վիճակված էր անձամբ ականատես լինելու բնական երևույթի տրամաբանական հետևությանը:

Ահա թե ինչպես:

11
Թիֆլիսում այդ ամառ ես իջել էի իմ մի լավ բարեկամի մոտ, Հավլաբարում:

Հավլաբարն ընդհանրապես Թիֆլիսի կեղտոտ քաղաքամասերից մեկն է, իսկ բարեկամս այդ քաղաքամասի ամենաետ ընկած և ամենակևղտոտ փողոցներից մեկումն էր ապրում: 
Հունիս ամիսն էր, եղանակը տոթ. երեկոյան դեմ նստած էինք դեպի փողոց նայող պատշգամբում, թեյ էինք անուշ անում և վայելում ամեն կողմից փչող գարշահոտությունը: 
Ներքևը՝ կիսախարխուլ, տափակ կտուրով մի տան առջև, փողոցի համարյա թե մեջտեղում, զանազան աղտեղություններով ծածկված մերկ գետնի վրա, մի-մի սեպ քար տակներն առած, նստոտած էին մի խումբ պառավ և ջահել կանայք, ոմանք ուղղակի բոբիկ ոտներով և գլխների փաթաթների ծայրերը ետ արած, որ մի քիչ հով փչի քրտնակոխ երեսներին: 
Տոթը դուրս էր քշել նրանց իրենց խոնավ ու մութ տնակներից և նրանք եկել հավաքվել էին մեկտեղ իրենց առօրյա դարդերից խոսելու և բամբասանքների տոպրակը բանալու: 
Նրանց շուրջը ականջ խլացնող ճիչ ու ծղրտոցով վազվզում էին բազմաթիվ երեխաներ, ոմանց հագին միայն մի շապիկ և ոմանց հագին միայն մի վարտիք: 
Ինչպես երևում էր, այդ երեխաները շատ էին խանգարում կանանց իրենց բամբասանքները հանգիստ շարունակելու և նրանք անեծքակոխ անելով շարունակ քշում էին իրենց մոտից այդ չարաճճիներին: 
Չարաճճիները մի րոպե կորչում էին փողոցի այս կամ այն ծայրը և նորից ճիչ ու ծղրտոցով գալիս էին իրենց աղմկալի խաղը շարունակելու նրանց շուրջը: 
Կանանցից մեկը, որ, ինչպես երևում էր, ամենից ջղայինը և անհամբերատարն էր, հանկարծ վեր թռավ տեղից, վազեց բռնեց երեխաներից ամենաչարաճճիին և սկսեց տուր թե կտաս նրա մերկ հետույքին այնքան կատաղի կերպով, որ շրմփոցի ձայնը մեզ էր հասնում: 
Երեխան երկար ժամանակ խլպլտում էր նրա ձեռքին, մինչև որ կարողացավ դուրս պրծնել և լաց լինելով փախավ: 
Կինը, սիրտը հովացրած, եկավ նստեց իր տեղը, շարունակելով իր անլուր անեծքները երեխաների «ետ գցողների» հասցեին: 
Ծեծված երեխայի ընկերներն ու ընկերուհիները հենց սկզբից ցրիվ էին եկել, անհետացել:

Փողոցը հազիվ մի քիչ հանգստացել էր չարաճճիների ճիչ ու ծղրտոցից, մեկ էլ տեսնեմ որտեղից որտեղ հանդես եկավ մի նոր կին, ինչպես երևում էր, ծեծված երեխայի մայրը: 
Նրա ձայնը դեռևս հեռվից էր լսվում: 
Գալիս էր կրակ կտրած աչքերով: 
Եկավ ու սկսվեց:

Բանավեճը կամ, ավելի լավ է ասեմ, բառավեճը սկզբում ծեծված երեխայի մոր և նրա երեխային ծեծող կնոջ միջև էր: 
Ասենք դա ավելի շուտ կատաղի մրցություն էր ամենաընտիր և մեծ տաղանդով շարահյուսված անեծքների, որոնց մեջ նույնիսկ հազվադեպ չէին տղամարդկանց բերնից ելնող և նրանց միակ սազական անհամեստ հայհոյանքներ: 
Հետո մրցությանը սկսեցին մասնակցել և ուրիշները: 
Մեկը մյուսի ետևից հանդես էին գալիս ընտանիքների այնպիսի կենսագրականներ, ուր «բոզը», «գողը», «կինտոն», «ղումարբազը», «չաթուքեսանը», «ջիբգիրը», «պիանիցը» և այլն, և այլն իրենց պատվավոր տեղն էին բռնել:

Բայց դա միայն նախերգանքն էր: 
Շուտով սկսվեց և բուն գործողությունը մի շատ փառավոր ապաթյոզով: 
Երկուսի մենամարտը դարձավ ընդհանուր պատերազմ, որի մեջ չէր երևում ո՜վ էր հարձակվում և ո՜վ պաշտպանվում: 
Ձեռքեր էին, որ բարձրանում էին և իջնում շրմփոցով, քիթ ու պռունկ էր, որ ջարդվում էր, սուր-սուր եղունգներ էին, որ ցցվում էին մարմինների մեջ, շորեր էին, որ ծվիկ-ծվիկ էին լինում, գլխի փաթաթաններ էին, որ տրորվում էին ոտների տակ, մազեր էին, որ փունջ-փունջ պոկվում էին գլխներից և ցրիվ գալիս գետնին...
Թեև այս տեսարանը ինձ շատ լավ ծանոթ էր դեռևս վեց տարի առաջ՝ իմ նախկին տանտիրոջ բակից, նրա կնոջ՝ գիժ-Կեկելի շնորհիվ, բայց սա մի գրանգիոզ բան էր իմ նախկին տեսածների հանդեպ: 
Ու մինչդեռ ես, կատարելապես ապուշ կտրած, դիտում էի կանացի այս պատերազմը, բարեկամս ծիծաղից փորը բռնած էր:

Էլ չդիմացա, վեր թռա տեղիցս, որ գնամ ամաչեցնեմ այդ խելագար կանանց և բաժանեմ իրարից, բայց բարեկամս վրա ընկավ թևիս և նստեցրեց տեղս:

— Կաց, — ասաց, — թե չէ՝ քեզ էլ այն օրը կգցեն, որ հատ ոտով կփախչես: 
Սրանք այնպիսի ազազիլ արարածներ են, որ կատաղած ժամանակ մարդ կուտեն: 
Դու չես ճանաչում սրանց:

— Սխալվում ես, — վրա բերի ես, — ես ոչ միայն ճանաչում եմ սրանց, այլև սրանց կարգին պատկանող ամենաազազիլներից մեկի շորշոփն եմ կրել անձամբ:

— Հա-ա՞, — ծիծաղեց բարեկամս, — շատ հետաքրքրական է:

— Ես քեզ կպատմեմ: 
Բայց առայժմ պետք է վերջ տա՞լ այս խայտառակությանը, թե ոչ:

— Դու հանգիստ նստիր քո տեղը և հուզվելու տեղ զվարճացիր, իրենք իրենց վերջ կտան: 
Սրանց համար դա պարապ վախտվա խաղալիք է, իրենց առօրյա զբաղմունքներից մեկը: 
Շուտով հաշտություն կկնքեն, կողմերը կգնան իրենց կորուստները հաշվելու, վերքերին դարման դնելու և վաղը չէ մյուս օրը կտեսնես նրանց նորից մեկտեղ հավաքված առաջվա պես խաղաղ զրույց անելիս: 
Ես սրանց մշտական հարևանն եմ, գիտեմ սրանց բնավորությունը:

Ճիշտ է, հաշտությունը կնքվեց, բայց ոչ շուտով: 
Տուրուդմփոցը վերջացավ, բայց փոխադարձ անեծքներով ու հայհոյանքներով համեմված, կանանց ճիչ ու ծղրտոցները դեռ երկար ժամանակ շարունակվում էին, մինչև որ մութը կամաց-կամաց կոխեց, և ամեն մեկը քաշվեց իր տունը:

Ես ու բարեկամս համարյա մինչև կեսգիշեր նստած էինք պատշգամբում: 
Օդը զովացել էր: 
Փողոցը ննջում էր հանգիստ: 
Կանանց ճիչ ու ծղրտոցի տեղ այժմ ծղրիդների քուն բերող անդադրում ճռինչն էր լսվում:

Նստած էինք, և ես ամենայն մանրամասնությամբ պատմում էի բարեկամիս իմ սիրո պատմությունը: 
Չնայելով վեց տարվա վաղեմությանը, իմ մեջ նորոգվել էր այն բոլոր մաղձը, որ կուտակվել էր սրտիս խորքում դեպի իմ տանտերը, դեպի նրա կինը, դեպի նրա էսկուլապ որդին և մանավանդ Քալին, որ իմ բոլոր հույսերս խորտակեց իր «փալաս» լինելու շնորհիվ: 
Եվ պատմությանս ընթացքում ոչ մի զորավոր բառ չէի խնայում մաղձս թափելու համար:




 --------------------------------------- 


Բարեկամս, որ շատ զվարճասեր մարդ էր, փոխանակ կարեկցությամբ լսելու պատմությունս, շարունակ ծիծաղում էր: 
Իսկ երբ հասա դեպքերի ֆինալին, այսինքն այն կետին, երբ գիժ-Կեկելը ներս պրծավ սենյակս, նամակս շպրտեց երեսիս «շեն քեցիանո», «շեն կռո մամաձաղլո» (դու քոսոտ, դու կռո շանորդի) խոսքերով, նրա ծիծաղը հանկարծ այնպես բռնեց, որ գնդակի պես վեր թռավ տեղից և սկսեց պտույտ-պտույտ գալ, ոտները զարկելով հատակին: 
Հետո մի փոքր որ հանգստացավ, նորից նստեց իր տեղը և, անզուսպ ծիծաղից ջրակալած աչքերը սրբելով, ասաց.
— Բավական է, էլ չշարունակես, էլ փիլիսոփայությունների պետք չկա: 
Մի անգամից ասա՝ քնձռոտ վարժապետ էի և աղջիկը չտվին ինձ: 
Թե չէ՝ էլ ի՜նչ քաղքենիություն ու մաղքենիության, ի՜նչ ուսում ու մուսում: 
Դրանք դատարկ խոսքեր են: 
Քո պատմությունը, — շարունակեց բարեկամս այս անգամ լրջորեն, — ընդհանուր երևույթի հազարավոր վարիանտներից մեկն է, և այդ երևույթը կշարունակվի այնքան ժամանակ, մինչև որ մի նոր ջրհեղեղ գա և սրբի տանի մեր գիժ-Կեկելների սերունդը իրենց բարքերով և այն տեսարաններով, որոնցից մեկին մենք հանդիսատես եղանք այս երեկո...
Հետևյալ օրը ևս ականատես եղա մի ուրիշ երևույթի:

Առավոտյան ես ու բարեկամս դուրս եկանք, որ գնանք ես իմ, նա իր գործին: 
Փողոցի ծայրին իմ ուշադրությունը գրավեց կանանց մի խումբ, որ հավաքված էր մի տան նեղլիկ բակում: 
Երևում էր, որ նրանք այդ աղքատ թաղից չէին, որովհետև շատ լավ էին հագնված:

— Ո՞վքեր են, ինչո՞ւ են հավաքվել, — հարցրի բարեկամիս:

— Հերթի են սպասում:

— Ի՞նչ հերթի:

— Որ իմանան, թե իրենց հավը ո՜վ է գողացել, որ իմանան, թե գիշերը տեսած իրենց երազը ի բարի՞ն կկատարվի, թե ի չարը, որ իմանան, թե եթե չբերք են, ինչ պետք է անեն, որ բերքատու դառնան և ավելացնեն իրենց պես հիմարների թիվը կամ ընդհակառակն:

— Ուրեմն այստեղ գրբա՞ց է ապրում և սրանք...
— Ի՞նչ գրբաց, մի ֆենոմեն կին ասա, որ Սողոմոն իմաստունին ծարավ ջուրը կտանի ու կբերի, և աշխարհիս այն ո՞ր հռչակավոր գինեկոլոգ-պրոֆեսորն է, որ իր հմտությամբ կարողանա նրա պես բժշկել կանանց ամեն տեսակ հիվանդություններից — ժառանգական, թե ամուսնական, և Աբրահամի գոգն ուղարկել շատերին...
Այն, ինչ որ ասում էր բարեկամս իրեն հատուկ հեգնանքով, իհարկե նորություն չէր ինձ համար, նորությունը, և միանգամայն անսպասելի նորությունը, — գեթ սկզբի րոպեներին, — ահա թե ինչն էր:

Դեռ չէինք ծռվել մյուս փողոցը, որ այնտեղից դուրս եկան երեք կին և գալիս էին մեր կողմը: 
Մեկը շատ պառավ էր երկուտակված մեջքով և հազիվ էր քայլում ձեռնափայտը ձեռքին: 
Մյուսը միջին տարիքի կին էր, իսկ երրորդը՝ շատ ջահել, թխադեմ, ժպտուն, կրակոտ աչքերով: 
Երեքն էլ հագնված էին վրացնակ, անխուսափելի չիխտի-կոպիով և թշերի վրա կախված կավիքներով: 
Երևում էր, որ հարուստ ընտանիքից էին: 
Ջահել կինը մի քիչ առաջ էր ընկել, միջին տարիքի կինը հետևում էր նրան, իսկ պառավը տնքտնքալով քարշ էր գալիս նրանց ետևից և անատամ բերանով ինչ — որ քրթմնջում:

Մոտներով անցնելիս հազիվ մի րոպե աչք գցեցի նրանց վրա, և դեռ մի քանի քայլ չհեռացած նրանցից, հանկարծ կանգ առա շանթահար ու ետ նայեցի:

— Հը՜, երազ խո չտեսա՞ր, — զարմացած հարցրեց բարեկամս:

Չպատասխանեցի: 
Նայում էի կանանց ետևից աչքերս չորս շինած:

Երեք կանայք գնացին, մի րոպե կանգ առան այն տան բակի առջև, ուր հերթի էին սպասում գրբացի կլիենտները և ներս մտան:

— Հը՜, խոսիր է՜, — կանչեց բարեկամս անհամբեր:

— Խոսեմ, ի՞նչ խոսեմ, — ասացի ես, — զարմանքից, ապշությունից, անսպասելիությունից լեզու մնացե՞լ է բերանումս, որ խոսեմ: 
Գիտե՞ս ով էր այն ջահել կինը: 
Քալին էր, տանտիրոջս աղջիկը:

— Հա-ա՞: 
Սպասիր մեկ ձեռքս դնեմ կրծքիդ, — ասաց բարեկամս կոմիկական լրջությամբ և իսկապես ձեռքը դրեց կրծքիս: 
— Ոչինչ, լավ է տկտկում:

Ու ծիծաղեց:

— Եվ դեռ ասում էիր, թե վաղուց թաղել մոռացել էիր նրան: 
Հը՞, բարեկամ, բռնվեցի՞ր:

— Սկզբում ախր չճանաչեցի նրան, — ասացի ես առանց ուշադրություն դարձնելու բարեկամիս սովորական ծաղրանքին, — որովհետև մեջտեղով վեց տարի է անցել և, հետո, ի՞նչ կկարծեի, թե լաչակով կտեսնեմ նրան: 
Մորից ճանաչեցի, որ նա է, այն սոսկալի կնոջ երեսին նայելուց հետո միայն: 
Այն մեկն էլ ախր նրա մայրն էր: 
Իսկ այն պառավն անշուշտ սկեսուրը կլիներ: 
Եվ տեսա՞ր ուր մտան:

— Տեսա:

— Եվ ի՞նչ ես կարծում՝ լաչա՞կ կդներ գլխին և գրբացների դռները ման կգար:

— Ճիշտ է, լաչակ չէր դնի գլխին, իմ սիրելի հայկական: 
Չացկի, բայց դեռ հարց է՝ գրբացների դռները չէ՞ր ման գա, արդյոք: 
Որովհետև ինչքան էլ որ քո գաղափարները հալեցնեիր նրա գլխում, այնուամենայնիվ, քո գավառական քաղաքում հեռու-մոտիկ ազգական կամ հարևան այաններ ու աբլաներ կունենաս, որոնք կարիք եղած դեպքում կփսփսային նրա ականջին քեզնից ծածուկ և կտանեին իրենց ճամփով:

— Եվ մինչև ե՞րբ պիտի շարունակվի այս սոսկալի երևույթը:

— Մինչև ե՞րբ: 
Մինչև որ, ինչպես երեկ էլ ասացի, մի նոր ջրհեղեղ գա և սրբի տանի քո գիժ-Կեկելների, քո այանների ու աբլաների ամբողջ սերունդը իր բարքերով, սովորություններով, նախապաշարումներով, իր աղոթքներով ու անեծքներով և այն տեսարաններով, որոնցից մեկին ես ու դու հանդիսատես եղանք երեկ երեկո հենց այս փողոցում և այժմ գրբացի բակում:

— Իսկ մինչ ա՞յդ:

— Իսկ մինչ այդ ես ու դու իզուր կնստենք չանա թակելու: 
Աշխարհասասան մի կատաստրոֆ, որ քար քարի վրա չթողնի, — ահա թե ինչ է հարկավոր:

Ինձ ուրիշ բան չէր մնում ասելու, եթե ոչ համաձայնելու բարեկամիս եզրակացությանը:

ՍՊԱՆՎԱԾ ԱՂԱՎՆԻՆ
ԱՌԱՋԻՆ ՄԱՍ
1
Գիշերվա ժամը 2-ին մոտ էր: 
Ուղեղս արդեն թմրել էր: 
Գիրիչս վայր դրի վեր կացա և պատրաստվում էի, որ քնեմ, երբ հանկարծ դռանս զանգակը հնչեց: 
Սկզբում ինձ թվաց, թե ականջի պատրանք է — գիշերային խորին լռության արդյունք, բայց չէ — զանգակը նորից հնչեց և այս անգամ ավելի ուժեղ, ավելի երկարատև:

Ուշադրություն դարձրե՞լ եք, թե գիշերվա ուշ ժամին, երբ հանգիստ նստած եք ձեր տանը, երբ դուրսն ու ներսը լռել են բոլոր ձայները, որքան խորհրդավոր է լինում զանգակի ձայնը լի ինչ-որ գուժկան հնչյուններով, որոնք անորոշ վախ են գցում ձեր սիրտը: 
Այդպիսի մի վախ պաշարեց ինձ ակամա, որովհետև այդ ժամին ոչ ոքի չէի սպասում: 
Տանտիրոջս ծառան, որը միևնույն ժամանակ ծառայում էր և ինձ, վաղուց արդեն քնած էր անշուշտ և այնքան քնուկ էր, որ զանգակ չէ, զուռնա էլ փչեիր ականջի տակ՝ չէր զարթնի: 
Ուստի ստիպված էի ինքս գնալ դուռը բանալու և, մինչդեռ իջնում էի մութ նախասենյակի սանդուղքով, զանգակը երրորդ անգամ հնչեց:

Երբ դուռը բաց արի, փողոցում, դռան առջև գտնված քարի մի հատիկ աստիճանի վրա կանգնած տեսա Գարեգին Սիսակյանին — մի շատ մոտիկ բարեկամ ընկերոջ, որին գիշերային մթության մեջ իսկույն չկարողացա ճանաչել:

— Գարեգի՛ն... այդ դո՞ւ ես, — բացականչեցի ակամա, շատ զարմացած նրա այդ տարաժամ այցի վրա:

— Ես եմ:

— Ինչ է պատահել:

— Ոչինչ:

— Բաս ինչո՞ւ ես եկել:

— Հենց այնպես:

— Ի՞նչպես թե հենց այնպես:

— Գիտեմ, որ ուշ ես պառկում, դրա համար եկա:

— Ինչո՞ւ, է՜:

Հարցիս պատասխանելու տեղ ծիծաղեց մեղմ, տարօրինակ ձայնով: 
Առհասարակ ձայնից նկատում էի, որ չափազանց ուրախ տրամադրության մեջ էր. գիշերն այնքան մութ էր, որ դեմքի արտահայտությունը չէի տեսնում:

— Գիտե՞ս ժամը քանիսն է, — հարցրի:

— Счастливые часoв не наблюдают, — վրա բերեց նա և նորից ծիծաղեց:

Չգիտեմ ինչու, հանկարծ ինձ թվաց, թե ցնորվել է, մանավանդ որ նրան ճանաչում էի առհասարակ իբրև տարօրինակ ուղեղի տեր երիտասարդի: 
Եվ այդ կասկածն այնքան ազդեց ինձ վրա, որ մի րոպե մնացի կարկամած:

— Գնանք վերև, ես քեզ մի շատ կարևոր նորություն ունեմ հաղորդելու, — ասաց նա և, կամաց ետ մղելով ինձ, ներս մտավ:

Ինձ ուրիշ բան չէր մնում անելու, եթե ոչ առաջնորդել նրան իմ սենյակը: 
Հետաքրքրությունս չափազանց լարվել էր:

Նստեց գրասեղանիս մոտ և նայում էր ինձ այնպիսի մի հայացքով, որով կարծես հարցնում էր. «Հապա իմացիր ինչ նորություն պիտի հաղորդեմ»:

Իսկ ես զարմացած դիտում էի նրան: 
Սյուրտուկով էր, որ գրեթե երբեք չէր գործածում, սպիտակ, շատ մաքուր ժիլետով, և բոլորովին նոր, թանկագին փողկապով: 
Իսկ դեմքը նույն ֆիզիկապես առողջ, կլորիկ, լեցուն դեմքն էր, առանց, սակայն, առնական որևէ արտահայտության: 
Միայն մշտաժպիտ աչքերը, որոնք նրա առասպելական թույլ կամքի և հեզահամբույր բնավորության արտահայտիչն էին, փայլում էին ինչ-որ անմիտ, անհուն իդիոտական երջանկությամբ: 
Սակայն այդ աչքերը փոքր-ինչ շաղված էին, և մի վայրկյան ինձ թվաց, թե գինու հոտ առա նրա բերանից:

— Դու հարբած ես, — ասացի, շեշտակի նայելով նրա աչքերին:

— Այո, մի քիչ, ինչպես ասում են, քեֆով եմ, — խոստովանեց նա, կամաց ծիծաղելով:

— Տեսնում եմ, որ հյուր ես եղել: 
Ո՞րտեղ էիր:

— Որտեղ... 
Որ ասեմ, չես հավատա:

— Մի վախենա, այնպիսի դրության մեջ եմ տեսնում քեզ, որ ինչ էլ ասես՝ կհավատամ:

Կարճ ժամանակ նայում էր ինձ ժպտալով: 
Ըստ երևույթին տատանվում էր՝ ասի, թե թողնի, որ ես գուշակեմ: 
Հետո հանկարծ վեր թռավ, ամուր գրկեց ինձ և փսփսաց ականջումս.
— Այս գիշեր նշանվեցի:

Ու, պինդ համբուրելով ականջիս տակ, հեռացավ և, շարունակ ժպտալով, սկսեց դիտել ինձ, կարծես ստուգելու համար, թե ինչ տպավորություն գործեց ինձ վրա իր հայտնած նորությունը:

Իսկ իմ ստացած տպավորությունն ապշեցուցիչ էր, որովհետև նրա հայտնած նորությունը միանգամայն անակնկալ էր ինձ համար: 
Եվ, որովհետև այդ տպավորության տակ ես բան չգտա ասելու և զարմացած նայում էի նրան, նա դեմ արավ ինձ իր աջ ձեռքի անանուն մատը, որի վրա ոսկե մի պարզ մատանի կար, և ասաց մի տեսակ պարծանքով.
— Այ, թե չես հավատում:

— Ուրեմն հիմա այնտեղից ես գալիս:

— Այո՜, գալիս եմ ուղղակի նշանածիս տանից:

— Որ հայտնես ինձ այդ նորությունը այս կեսգիշերին, կարծես թե վաղը չէիր կարող:

— Վա՛ղը... 
Այդքան համբերություն կա՞ որ: 
Եվ ո՞ւր գնայի: 
Տո՞ւն, որտեղ մի կենդանի հարազատ շունչ չկա, որին հայտնեի ուրախությունս: 
Եվ ի՞նչ անեի մինչև վաղը: 
Քնեի՞: 
Քունս փախել է: 
Ախր, որ գիտենաս ինչ է կատարվում իմ մեջ... 
Սրտումս վարդ է բացվել, հոգիս երգում է. ուզում եմ ասել, խոսել, պարել. ուսերիս կարծես թևեր են բուսել, և թվում է թե՝ որ թափահարեմ, կթռչեմ, ինչպես... ինչպես...
Եվ իսկապես մի ոստյունով թռավ ձեռքերը տարածած, պինդ գրկեց գլուխս և, չնայելով դիմադրությանս, սկսեց խելագարի պես համբուրել դեմքիս ինչ տեղ որ հանդիպեր:

Ծիծաղելի լինելով հանդերձ, այն աստիճան սրտագրավ էին նրա սրտի զեղումները, որ ակամա ավագ-եղբայրական մի քնքշանք զարթնեց հոգուս խորքում դեպի այդ մեծ երեխան, որին միշտ սիրել էի իր առասպելական պարզամտության և անմեղ-երեխայական բնավորության համար:

Մի կերպ հանգստացրի, նստեցրի և սկսեցի հարցուփորձ անել:

— Թեև ես իրավունք ունեմ, — ասացի, — քեզնից նեղանալու, որ այդպիսի մի խոշոր քայլ ես արել առանց իմ գիտության, բայց և այնպես ներում եմ, որովհետև, ինչպես տեսնում եմ, թաքուն սիրահարված ես եղել և ուզել ես թաքուն էլ վերջացնել բանը, երևի կարծելով, թե ես արգելք կարող եմ լինել: 
Այդպես չէ՞:

— Ամենևին ոչ:

— Հապա՞:

— Ես ոչ. միայն սիրահարված չեմ եղել, այլև այս երեկո առաջին անգամն էր, որ տեսա նրան:

— Ո՞ւմ, աղջկա՞ն:

— Այո
— Որի հետ նշանվեցի՞ր:

— Այո:

Զարմանքը տարավ ինձ: 
Որ չճանաչեի նրան, կկարծեի կատակ է անում:

— Լսիր, Գարեգին: 
Մի քիչ առաջ, այնտեղ, դռան մոտ, քո այս տարաժամ այցը մի րոպե կասկած զարթեցրեց իմ մեջ, թե հո չես ցնորվել: 
Հիմա պարզորեն հարցնում եմ քեզ՝ իսկապես ուղեղդ տեղն է:

— Ի՞նչպես:

— Որովհետև հասկանո՞ւմ ես ինչ ես ասում: 
Կարելի բա՞ն է առաջին անգամ տեսնել աղջիկը և հենց առաջին անգամից էլ նշան տալ:

— Ինչո՞ւ չի կարելի, քանի որ հավանեցի: 
Ես քեզ մի ուրիշ բան կասեմ, հայրս ասում էր, թե իր հայրը նշանվել էր առանց իր ապագա կնոջը տեսնելու:

— Այդ ե՞րբ: 
Սրանից հարյուր հիսուն տարի՞ առաջ: 
Եվ դու չես մտածում, թե որ ժամանակներո՞ւմն ես ապրում, և դու, որ կրթված, ինտելիգենտ մարդ ես, քեզ համեմատում ես քո խավար, տգետ պապի հետ:

— Այդ սուտ բան է, Միքայել, չհավատաս, — ասաց նա դոգմատիկ հանգստությամբ: 
— Ամուսնությունը բախտի բան է: 
Մանրամասնությունները որ պատմեմ, կտեսնես, որ իսկապես բախտի բան է: 
Հետո, սերը ինտելիգենտ և տգետ չի հարցնում:

— Սե՞ր: 
Մինչև անգամ սիրահարվե՞լ ես արդեն:

— Եվ ի՞նչպես...
— Մի գիշերո՞ւմ, մի քանի ժամվա ընթացքում:

— Տեսնելո՞ւս պես: 
Ես մի տեղ կարդացել եմ, որ սիրահարվում են առաջին իսկ վայրկյանից, առաջին իսկ հայացքից:

— Եվ այդ հիման վրա ես կարծում, թե սիրահարվել ես:

— Ոչ թե կարծում, այլ իսկապես սիրահարվել եմ: 
Աստված է վկա:

— Դե որ երդվում ես, ի՞նչ կարող եմ ասել: 
Իսկ նա՞:

— Ո՞վ: 
Սառա՞ն:

— Անունը Սառա է՞:

— Այո:

— Դու որ հավանեցիր ու մինչև անգամ սիրահարվեցիր, նա էլ հավանե՞ց քեզ:

— Հը՞, — արտասանեց Գարեգինը և ապշած նայեց ինձ:

Ըստ երևույթին, հարցս այնքան անակնկալ էր նրա համար, որ հանկարծակիի եկած չիմացավ ինչ պատասխան տար: 
Այդ րոպեին այնքան զվարճալի արտահայտություն էր ստացել նրա դեմքը, որ ծիծաղս չկարողացա զսպել: 
Բայց նրա շփոթմունքը երկար չտևեց, և նա պատասխանեց առաջվա երեխայական պարզամտությամբ:

— Իհարկե, եթե նշանս ընդունեց, կնշանակե հավանել էր:

— Վնաս չունի, թեև սիրահարված ես, բայց լոգիկայով ես խոսում: 
Բայց ինձ ասա տեսնեմ, ի՞նչպիսի աղջիկ է:

— Խելոք, լուրջ, ծանրաբարո, վեհանձն, թագուհու պես վեհանձն և... այնքա՛ն գեղեցիկ, այնքա՛ն գեղեցիկ, որ... 
Դե, իհարկե, սա բախտի բան է, թե չէ՝ ո՞վ կարժանացներ ինձ այդպիսի մի գեղեցկուհու, — ավելացրեց նա հուզված և, վեր կենալով սկսեց անցուդարձ անել սենյակում:

— Դու միայն ընդհանուր բառեր ասացիր, — նկատեցի ես, — նկարագրիր օրինավոր կերպով նրա արտաքինը, որպեսզի կարողանամ որոշ գաղափար կազմել նրա գեղեցկության մասին:

— Միևնույն է, ոչ մի գաղափար չես կարող կազմել:

— Ինչո՞ւ:

— Որովհետև... — Գարեգինը հանկարծ կանգ առավ առջևս: 
— Դու կարդացե՞լ ես Ստեռնի ինքնակենսագրությունը:

— Չէ:

— Նա սիրահարված է լինում մի աղջկա վրա և ուզում է այդ աղջկա նկարագիրը տալ ընթերցողին. Բայց, դրա փոխարեն տալիս է իր գրքի մեջ մի դատարկ երես այսպիսի մի ծանոթությամբ մոտավորապես. «Թող այս երեսի վրա ընթերցողն իր առաջին սիրո առարկայի արտաքինը նկարագրի: 
Ես վախենում եմ, որ ընթերցողներս չհավանեն իմ նկարագրած աղջկան, որին սիրեցի: 
Թե ասեմ իմ սիրած աղջիկը շեկ մազեր ուներ, նա, ով սև մազեր է սիրում, կասի՝ «լա՜վ, ի՜նչ մի գեղեցիկ բան է շեկ մազերը»: 
Թե ասեմ` նրա մազերը սև էին սաթի պես, քթները վեր կքաշեին ոսկեգույն մազերի սիրահարները: 
Դրե՜ք այստեղ ձեր սիրած աղջկա նկարագիրը: 
Այդպես էր և իմ սիրած աղջիկը: 
Ուրեմն կարող եք երևակայել, թե որքա՜ն գեղեցիկ էր նա»:

— Ստեռնը, կարծեմ, անգլիացի է և հումորիստ, — նկատեցի ես, — և այդ տողերը գրել է, անշուշտ, իր ընթերցողներին ծիծաղեցնելու համար: 
Բայց ես որ դեռ ոչ մի աղջիկ չեմ սիրել, ի՞նչպես երևակայեմ, թե որքան գեղեցիկ է քո սիրածը:

— Դե որ չես սիրել, չես էլ հասկանա, հազար նկարագրեմ:

— Լավ, որ այդպես է, այդ թողնենք, մինչև որ երևի բախտ կունենամ նրան անձամբ տեսնելու: 
Այժմ պատմիր ինձ՝ ինչպես պատահեց այդ բանը»
— Ի՞նչը:

— Այսինքն ի՞նչպես եղավ, որ հանկարծ սիրահարվեցիր և նշանվեցիր:

— Իսկապես որ հանկարծ, — ծիծաղեց Գարեգինը և նստեց իր առաջվա տեղը: 
— Այ, ինչպես պատահեց: 
Անցյալ շաբաթ, երեկոյան, փողոցում հանդիպեց ինձ մեր հին բարեկամներից մեկը, մաքսատան մի հին ծառայող Բաղիրյաս ազգանունով, որին փոքր ժամանակս շատ էի սիրում, որովհետև քանի մեր տուն գար, միշտ կոնֆետ կբերեր ինձ համար: 
Հորս մահից, առհասարակ մեր ընտանիքը քայքայվելուց հետո համարյա ոչ մի անգամ չէինք պատահել իրար: 
Ես իսկույն ճանաչեցի նրան, բայց նա չճանաչեց: 
Հետո, որ իմացավ ով եմ, այնքան ուրախացավ, որ կարծես կորած որդի ուներ ու հանկարծ գտավ: 
Մի առ մի հարցրեց հանգամանքներս և որ իմացավ ամուսնացած չեմ, կպավ թե՝ «քեզ պետք է ինձ փեսա դարձնեմ»: 
Ու զոռով քարշ տվեց ինձ իրենց տուն, որ աղջիկը ցույց տա: 
Ճիշտն ասած, շատ էլ չդիմադրեցի, որովհետև մտածում էի մի բան, որ ամուսնանալու միտք չունեմ, զոռով հո չի կապելու վզիս, թեկուզ ոսկի աղջիկ էլ ունենա: 
Բայց բարեբախտաբար թե դժբախտաբար, աղջիկը տանը չէր կամ, գուցե տանն էր և չերևաց — չկարողացա իմանալ, — այնպես որ այդ երեկո չտեսա նրան: 
Կարծում էի, թե բանը դրանով էլ վերջացավ: 
Բայց չէ: 
Տեսնեմ այս երեկո եկավ ինձ մոտ, թե՝ «վեր կաց գնանք, աղջկաս ասել եմ տանը մնա, պետք է ծանոթացնեմ քեզ նրա հետ»: 
Դու գիտես էլի ինչքան փափուկ երես ունեմ, ոչ մի կերպ դիմադրել չկարողացա, էլի զոռով քարշ տվեց: 
Ճանապարհին ներս տարավ իր ծանոթ ակնավաճառի մի խանութ, վերցրեց այս մատանին և սրա էլ մի հատը, զոռով գրպանս կոխեց, թե «կհավանես աղջկաս — կտաս, չես հավանի — կբերես ետ կտաս»: 
Լավ: 
Վեր կացանք գնացինք: 
Գնացինք ու...
Գարեգինը սկսեց ծիծաղել...
— Դե էլ ի՞նչ շարունակեմ, — ավելացրեց նա, — նշանը տվի, է՜լի: 
Տվի ու սիրտս այնպես կպավ, որ հիմա մնացել եմ ապշած, թե այս ի՞նչ բան էր — հրա՞շք, կախարդա՞նք... ոչինչ չեմ հասկանում:

— Ուրեմն աղջկան տեսար ու հավանեցիր:

— Տո՜, աղջիկ մի ասի, հրաշալի՜ք ասա, — բացականչեց Գարեգինն իրեն հատուկ զեղուն հիասքանչումով: 
— Որ մտավ ու նայեցի... 
Է՜հ, չէ. պետք է իմ դրության մեջ լինես և տեսած լինես նրան, որ հասկանաս ինձ, թե չէ խոսքերով ի՜նչ կարող եմ հասկացնել քեզ:

— Ինձ խոսքեր հարկավոր էլ չեն, որովհետև տեսնում եմ, որ արդեն խելքդ կորցրել ես, — նկատեցի ես ակամա ժպտալով նրա խանդավառության վրա: 
— Դու միայն, եթե կարող ես հանգիստ կերպով, պատմիր ինձ լոկ իրողությունը:

— Լոկ իրողությունը, հանգիստ կերպով: 
Շատ բարի: 
Ամենից առաջ ասեմ, որ մեզ ու մեզ էինք, այսինքն ես էի, աղջիկը և հայրն ու մայրը: 
Ասենք, հայրն ու մայրը նրա ծնողները չեն:

— Ուզում ես ասել Սառան, — այդպես ասացիր, չէ՞, նրա անունը, — նրանց որդեգրուհին է:

— Ոչ, նրանց աղջիկն է, բայց ոչ հարազատ աղջիկը: 
Այ ինչպես: 
Սառան աներոջս խորթ զավակն է: 
Այսինքն աներս իր այժմյան կնոջից առաջ ամուսնացած է եղել մի այրի կնոջ հետ, որի ձեռքին եղել է Սառան մոտ տասը տարեկան հասակում: 
Հետո այդ կինը, այսինքն Սառայի հարազատ մայրը, մեռել է, և աներս ամուսնացել է իր այժմյան կնոջ հետ: 
Այսպիսով Սառան դառնում է երկուսի էլ խորթ զավակը: 
Հասկանալի՞ է:

— Հասկանալի է: 
Հիմա շարունակիր քո պատմությունը. այսինքն ի՞նչպես նշանվեցիր:

— Դե ի՞նչպես են նշանվում: 
Աղջիկը տեսա, հավանեցի ու նշանը տվի: 
Եկա, տեսի, հաղթեցի, — վրա բերեց Գարեգինը ծիծաղելով: 
— Հետո նստեցինք, կերանք, խմեցինք, քո կենացն էլ անուշ արինք, իբրև իմ ապագա խաչեղբոր:

Լավ է, չէ՞:

— Շատ շնորհակալ եմ այդ պատվի համար: 
Բայց դու էլի այն չես ասում, ինչ որ ինձ է հետաքրքրում:

— Հարցրու, հարցրու, ես քեզ բոլորը կպատմեմ:

— Դու ինձ այս ասա, թե ի՞նչպես ծանոթացար աղջկա հետ, ի՞նչ խոսեցիք, ի՞նչպես հանկարծ սիրահարվեցիր, վերջապես՝ ի՞նչպես հայտնեցիր սերդ և...
— Ես նրան սեր չեմ հայտնել:

— Հապա՞:

— Հապա չկա: 
Ասածս միայն այս էր. «Օրիորդ, ես ձեզ հավանում եմ. եթե դուք էլ ինձ եք հավանում, խնդրեմ ընդունեցեք այս մատանին»:

— Հենց այդպե՞ս:

— Հենց այսպես, ոչ մի բառ ավել, ոչ պակաս:

— Եվ նա էլ ընդունե՞ց:

— Ընդունեց և դրեց սեղանի վրա:

— Ինչպես թե սեղանի վրա:

— Սեղանի վրա, է՜լի:

— Եվ ոչ մա՞տը:

— Զարմանալի է, ես, կարծեմ կարողանում եմ զանազանել սեղանն ու մատը:

— Եվ այդ դառավ նշան տա՞լ:

— Դե ես ի՞նչ գիտեմ ինչ դառավ, — խնդաց Գարեգինը, — այսքանս միայն գիտեմ, որ դրանից հետո հայրն ու մայրը շնորհավորեցին, համբուրեցին, օրհնեցին մեզ, և ես այնքան ուրախ էի, որ ծափ տային, պար կգայի: 
Իսկապես, օրենքով որ գնանք, — ավելացրեց նա, — եթե չեմ սխալվում, ես ինքս իմ ձեռքով պետք է մատանին դնեի մատը, բայց որովհետև շփոթմունքից այդ բանը մոռացա անել, երևի նա էլ ամաչեց և մատը չդրեց:

— Է, հետո՞:

— Հետո էլ ի՞նչ:

— Ի՞նչ ասացիք, ի՞նչ խոսեցիք:

— Ես ու նշանա՞ծս: 
Ոչինչ: 
Առհասարակ նա ինձ հետ համարյա թե չի խոսել: 
Միայն շարունակ պինդ-պինդ նայում էր աչքերիս:

— Լավ, որ հետդ չի խոսել, բաս ո՞րտեղից գիտես, թե խելոք, կրթված աղջիկ է:

Հայացքից: 
Շատ ուրիշ տեսակ հայացք ունի, կարծես ուղղակի թափանցում է հոգուդ խորքը և պրպտում, թե ինչ կա այնտեղ: 
Իսկ երբ չի նայում քեզ, այլ աչքերն ուղղում անորոշ տարածության մեջ կամ անշարժ հառում մի կետի, այդ հայացքն այնքան մտածկոտ է, այնքան լուրջ և, միևնույն ժամանակ, այնքան — ինչպես ասեմ, լացող, այո, ուղղակի լացող, որ կարծես հոգիդ առնում է բռան մեջ և սեղմում: 
Ահա ա՜յդ հայացքն էր, որ տեսնելուս պես գերեց ինձ: 
Քանի անգամ այս երեկո, երբ նա չէր նայում ինձ, ես դիտում էի նրան և, զարմանալի է, ամեն անգամ կարծես մի բան պոկվում էր սրտիցս և գալիս բկիս դեմ առնում: 
Ահա այս րոպեին էլ, որ մտաբերում եմ նրա այդ հայացքը, ակամա մի անորոշ տխրություն է պատում ինձ:

— Գուցե մի վիշտ ունի, — հարցրի հետաքրքրված:

— Չեմ կարծում, այդ պետք է որ նրա հայացքի հատկանիշը լինի: 
Առհասարակ ես երբեմն տեսել եմ կանայք, որոնց աչքերը կարծես լաց են լինում, և այդ աչքերն են առավելապես, որ նրանց գեղեցկություն ու գրավչություն են տալիս: 
Ասենք, ես դեռ լավ չեմ ճանաչում նրան, որովհետև միջոց չեղավ նրա հետ առանձնանալու և, բացի այդ, ինքս էլ մի քիչ քաշվում էի: 
Ընթրիքի ժամանակ, երբ, ինչպես ասում են, կատարս մի քիչ տաքացել էր և բավական համարձակություն էի ստացել, կարող էի շուտ մոտենալ, բայց, դժբախտաբար, նա չմասնակցեց ընթրիքին:

— Ի՞նչպես թե չմասնակցեց:

— Ներողություն խնդրեց, որ մի քիչ տկար է զգում իրեն և հեռացավ:

— Էլ չտեսա՞ր նրան:

— Չէ,
Ակամա թոթվեցի ուսերս և վեր կացա:

— Դե հիմա կարող ես գնալ, որովհետև արդեն շատ ուշ է, և քունս տանում է: 
Բայց իմացիր, որ նշանտուքդ շատ տարօրինակ նշանտուք է, և մինչև որ չտանես չծանոթացնես ինձ նշանածիդ հետ, ես բան չեմ կարող հասկանալ: 
Կտանե՞ս:

— Երբ ուզես:

Պայմանավորվեցինք, որ հենց առաջիկա շաբաթ երեկոյան, երբ ես բոլորովին ազատ էի, նա կգա ինձ մոտ և միասին կգնանք: 
Ու գրեթե զոռով դուրս արի նրան:

2
Շաբաթ երեկոյան, ճիշտ նշանակված ժամին, Գարեգինը եկավ ինձ մոտ նույն սյուրտուկով, սպիտակ ժիլետով, այս անգամ ուրիշ կաս-կարմիր փողպատով, նոր սափրած դեմքով, անսովոր առույգ ու կենսուրախ:

Բայց նախ մի երկու խոսք այդ տարօրինակ երիտասարդի մասին:

Գարեգին Սիսակյանը քիչ թե շատ ունևոր ծնողների զավակ էր: 
Թեմականի դասընթացն ավարտելուց հետո պատրաստվում էր գիմնազիական քննություն տալու, որ համալսարան մտնի, բայց որովհետև արդեն 21 տարեկան էր և չէր ուզում հասարակ զինվոր գնալ, մտավ յունկերական դպրոցը, որ վերջը սպա դառնա: 
(Այն ժամանակ մեռած էին նրա ծնողները, և նա զրկվել էր, իբրև իր ծնողների միակ զավակը, զինվորագրությունից ազատվելու արտոնությունից): 
Բայց շուտով տեսավ, որ զինվորական դիսցիպլինան և չարքաշ կյանքը չեն համապատասխանում իր խառնվածքին, թողեց սպա դառնալու մտադրությունը և հակառակ ծայրն ընկավ — ուզեց կուսակրոն դառնալ: 
Այդ բանի համար գնաց Էջմիածին, բայց երեք ամիս հետո վերադարձավ կատարելապես հիասթափված կուսակրոնների անբարոյական կյանքից: 
(էջմիածնում նա իջել էր իր հոր հին ծանոթ մի եպիսկոպոսի մոտ, որի սենյակից մի գիշեր դուրս էր փախել ներքնաշորով): 
Այնուհետև մի տարի անգործ մնալով չէր իմանում ինչ անի, վերջը մտավ պետական կալվածքների տեղական վարչությունը իբրև հասարակ պաշտոնյա չնչին ռոճիկով: 
Նա կարոտ չէր, իհարկե, այդ ռոճիկին, քանի որ, միակ զավակը լինելով, հոր ամբողջ կարողությունը, բանկում պահ տրված զուտ դրամով, իրեն էր մնացել իբրև ժառանգություն: 
Իսկ այդ կարողությունն այնքան շահ էր բերում, որ նա կարող էր առանց կողմնակի եկամուտի էլ լավ ապրել, մանավանդ, որ շատ համեստ, կարելի է ասել՝ ճգնավորի կյանք էր վարում, և այդ ոչ թե նրա համար, որ ժլատ էր, ընդհակառակն, շատ ընկերներ դիմում էին նրա օգնությանը, և նա ոչ ոքի չէր մերժում, այլ այն պատճառով, որ պարզապես չգիտեր, թե ինչ բանի վրա կարելի էր փող ծախսել: 
Ուզում էր պաշտոն ունենալ, զբաղված լինել որևէ գործով — միևնույն է թե ի՞նչ, որովհետև, ասում էր, «պարապությունը մելամաղձոտ է դարձնում»:

Հիշում եմ նրա ծնողներին: 
Հայրը խստաբարո և կրոնասեր մարդ էր, թեև տերտերներին ատելով ատում էր, համարելով նրանց իրենց կոչմանն անարժան մարդիկ, բայց միշտ ժամ էր գնում, կանգնած տեղից ձայնակցում ժամասացներին, և բոլոր հինգ նավակատիքներին պաս պահում ու հաղորդվում: 
Վերջը հարեց բողոքականության, բայց մահից առաջ զղջաց, խոստովանեց իր բոլոր մեղքերը և հաղորդություն առավ իր նախկին ծխատեր քահանայից, որին մի քանի անգամ դուրս էր արել իր տնից:

Գարեգինի մայրը շատ գեղեցիկ և կենսաթրթիռ մի կին էր, ամուսնուց առնվազն մի քսան տարով փոքր: 
Բայց շուտով թառամեց, խելագարվեց և մեռավ հոգեկան հիվանդների ապաստարանում: 
Եվ ասում էին, թե պատճառն ամուսինն էր: 
Բանն այն է, որ նա կնոջը սիրում էր մի տեսակ հիվանդոտ, կատաղի սիրով և, որովհետև ծեր էր, կասկածում էր նրա հավատարմության վրա, ուստի տնից դուրս չէր թողնում, շատ անգամ ծեծում էր: 
Վերջը նրա կասկածամտությունն այն աստիճանի հասավ, որ կտրել տվեց իր տան դեպի փողոց նայող պատշգամբը և շարել տվեց բոլոր պատուհանները, որպեսզի կինը հնարավորություն չունենա դեպի դուրս նայելու և աչք-ունքով խոսելու դիմացի տան վերին հարկում ապրող մի գեղեցիկ երիտասարդի հետ, դեպի որը ամենից ավելի կասկածամիտ էր խելքից ցնդած ծերունին:

Ընտանեկան այսպիսի պայմաններումն էր ծնվել Գարեգինը, որը իր հոր ու մոր առաջին և վերջին զավակն էր:

Այսպես, ուրեմն, շաբաթ երեկոյան, ժամը 8-ին, երբ արդեն մութ էր, Գարեգինը եկավ ինձ մոտ, որ տանի ծանոթացնի ինձ իր հարսնացուի հետ:

— Արդեն հայտնել եմ նրան, որ խաչեղբորս, այսինքն քեզ, այս երեկո պիտի ներկայացնեմ իրեն, — ասաց նա:

— Եվ ի՞նչ ասաց:

— Ասաց. «Շատ ուրախ կլինեմ»:

— Եվ պինդ-պինդ չնայե՞ց աչքերիդ, — ծիծաղեցի ես:

— Հա՛, — վրա բերեց Գարեգինը մի տեսակ մտահոգությամբ, — չգիտեմ, իմ մեջ որևէ բա՞ն է տեսել, թե այդ առհասարակ նրա սովորությունն է, որ նայում է, շատ պինդ է նայում և հետո — շատ քիչ է խոսում: 
Եվ, գիտե՞ս, որ ինձ այդպես նայում է, ես չեմ նայում նրան:

— Ինչո՞ւ:

— Չեմ կարողանում: 
Նրա հայացքի մեջ, երբ նայում է այդպես, մի տեսակ բան կա, մի անբացատրելի բան, որ ակամա ճնշում է ինձ:

— Հապա այն գիշեր այնքան հիացմունքով էիր խոսում նրա հայացքի մասին և ասում էիր, թե այդ հայացքն է գերել քեզ:

— Նա երկու տեսակ հայացք ունի, մեկը՝ խիստ ու պրպտող, երբ նայում է քեզ շեշտակի, և մյուսը մտածկոտ ու մելամաղձիկ, երբ չի նայում քեզ և, կարծես, մոռանում է, որ դու ներկա ես: 
Ահա ա՜յս հայացքն է, որ ես սիրել եմ և կուզեի նրան միշտ այդպես տեսնել:

Ձեռաց հագնվեցի, և դուրս եկանք:

Գարեգինը եկել էր կառքով, որը և սպասում էր դռանը: 
Կառքի մեջ, ետևի կողմը, թղթի մեջ փաթաթված ինչ-որ բան կար, որ նա վերցրեց և ծնկների վրա դրեց:

— Անուշեղեն է, — բացատրեց: 
— Գրպանումս մի ուրիշ բան էլ ունեմ — ականջի օղեր: 
Իսկ մատանին արդեն մատն էր դրել:

Ինձ ականջի օղերից ու մատանուց ավելի նրա հարսնացուն էր հետաքրքրում, ուստի ասացի.
— Այն գիշեր մոռացա հարցնեմ, քանի՞ տարեկան է:

— Ո՞վ, Սառա՞ն: 
Չեմ հարցրել, բայց փոքր չի երևում: 
Եթե քսանհինգ չլինի, քսաներկու տարեկան անպատճառ կլինի: 
Իսկ պինդ-պինդ որ նայում է, ավելի մեծ է երևում:

— Բայց ասում ես, որ նրա պինդ-պինդ նայելիս դու չես նայում նրան, ուրեմն որտեղից գիտես, թե այդ ժամանակ նա ավելի մեծ է երևում:

— Զգում եմ: 
Դու չե՞ս փորձել, շատ բան մարդ տեսնում է զգալով: 
Օրինակ, պատը որ փուլ է գալիս, դու, չնայելով որ աչքերդ բնազդաբար փակում ես, բայց և այնպես ամենայն մանրամասնությամբ տեսնում ես, թե ինչպես դղրղյունով գալիս է տակովն է անում քեզ:

— Դու այդ փորձե՞լ ես, — ծիծաղեցի ես:

— Չէ, բայց պետք է որ այդպես լինի հոգեբանորեն ուրիշ կերպ չի կարող լինել:

Չգիտեմ ինչու, ակամա փորձող հայացքով նայեցի նրա աչքերին:

— Լսիր, Գարեգին, — ասացի, — եկ խոստովանիր, որ թեև նշանվել ես և այն գիշերն էլ հիացմունքով էիր խոսում նրա մասին, բայց... վախենում ես նրանից:

— Ի՞նչպես թե վախենում, — հարցրեց մեքենայաբար, բայց նկատեցի, որ շփոթվեց:

— Վախենում, է՜լի, ուղղակի վախենում, ինչպես հարցաքննության ժամանակ աշակերտը կվախենա ուսուցչից: 
Եվ այդ է պատճառը, որ նրա պինդ-պինդ նայելիս՝ դու չես կարողանում նայել նրան:

— Այո, մի տեսակ ճնշվում ես:

— Եվ դարձյալ դրա համար է, որ նա ավելի մեծ է երևում, երբ պինդ-պինդ նայում է քեզ:




 --------------------------------------- 


— Այո, զարմանալի է, կարծես, — շատ ճիշտ նկատեցիր, — դասը չիմացող աշակերտ լինեմ ուսուցչի առաջ կանգնած: 
Մի տեսակ կուչ եմ գալիս ոչ միայն մարմնով, այլև հոգով:

— Այդպես: 
Որովհետև զգում ես, որ նա բարոյապես մեծ է, բարձր է քեզնից, չէ՞:

— Ինչպես թե բարոյապես:

— Այսինքն իր ներքին ուժով, — կամքով, բնավորությամբ, խելքով:

— Անցյալ գիշեր հո ինքս ասացի, որ շատ խելոք աղջիկ է:

 — Այսինքն զգում ես, որ խելոք աղջիկ է, որովհետև կարծում եմ, նրա խելքը դեռ չես չափել:

— Ճիշտ է: 
Նա շատ քիչ է խոսում, և նրա լռությունից ես ավելի շատ բան եմ զգում, քան եթե շարունակ խոսի:

Գարեգինի այդ խոսքերի վրա հանկարծ մի նոր ենթադրություն ծագեց գլխումս, և նրա խորհրդավոր հարսնացուն շատ զվարճալի գույնով ներկայացավ ինձ:

— Պա՛, մեր տղա, — բացականչեցի ծիծաղելով, — կարող է և բոլորովին հակառակը լինել:

Գարեգինը նայեց ինձ զարմացած, երևի, այն բանի վրա, որ լուրջ խոսակցությունը ես հանկարծ ծիծաղի փոխեցի:

— Այսի՞նքն, — հարցրեց:

— Այսինքն ա՜յն, որ նա կարող է տգետի և հիմարի մեկը լինել, ինչպես սովորաբար լինում են մեր նահապետական ընտանիքների մարդու տալու աղջիկները:

— Ի՞նչ ես ասում, — բացականչեց Գարեգինը եռանդուն կերպով և այնպիսի մի եղանակով, որ կարծես մի ծանր վիրավորանք լինեի հասցրած իր անձին: 
— Նա ավարտել է միջնակարգ դպրոց և պատրաստված է եղել մանկավարժական դասընթացները մտնելու, որ վարժուհի դառնա, բայց ընտանեկան դժբախտ հանգամանքների պատճառով, — այդպես ասաց հայրը, — չի կարողացել իրագործել այդ մտադրությունը, մանավանդ որ մի տարուց էլ ավելի ծանր հիվանդ է եղել: 
Նա մինչև անգամ կարդացել է քո բոլոր գրվածքները և շատ լավ է ճանաչում քեզ:

— Մինչև անգամ: 
Ա՜յ այդ հավանեցի, — շարունակեցի ես ծիծաղել:

— Չէ, հավատացնում եմ քեզ, Միքայել, նա շատ կրթված աղջիկ է: 
Այ, կգնանք, ինքդ կտեսնես:

— Կտեսնեմ, իհարկե, բայց ասելս այն է, որ ես ճանաչում եմ շատ այդպիսի կրթված հայ աղջիկների, որոնց գլխից երկու կոպեկի խելք հազիվ կարելի է քամել: 
Դու հո գիտես, որ չեն խոսում գլուխները դատարկ լինելուց:

— Համաձայն չեմ: 
Բոլորովին համաձայն չեմ, — վրա բերեց Գարեգինը լրջորեն: 
— Լռողները միշտ խելոք են լինում: 
Մինչև անգամ այն հիմարը, որ լռում է, խելոք է, կնշանակի՝ այնքան խելք ունի, որ հասկանում է, թե հիմար է, ուստի լռում է, որ ցույց չտա, թե հիմար է:

Գարեգինն առհասարակ սիրում էր վերացական դատողություններ և երբեմն շատ խելոք մտքերի հետ այնպիսի անհեթեթ բաներ էլ էր ասում, որ չէի կարողանում ծիծաղս զսպել: 
Եվ ես սիրում էի նրա այդ դատողություններն իրենց պարզամտության համար:

3
Կառքը կանգ առավ մի նեղ ու մութ փողոցում, մի տան բակի բաց դռան առջև: 
Այն միջոցին, երբ իջնում էինք կառքից, բակի դռան շեմքում կանգնած մի կին շտապով անհետացավ կիսախավար բակի մեջ:

Կառքը ճամփու դնելով, մտանք բակը և մի կողմի վրա թեքված ճռճռան սանդուղքով բարձրացանք մի շատ նեղ պատշգամբ, որ աղոտ կերպով լուսավորվում էր պատից կախած լապտերով: 
Մի շարք պատուհանների առջևով, որոնց սպիտակ վարագույրների ետևից լույս էր երևում, Գարեգինն առաջնորդեց ինձ դեպի մի դուռ, որն և առանց նախապես ծեծելու բաց արեց ուղղակի, իբրև տանու մարդ, և հրավիրեց, որ մտնեմ:

Այն սենյակը, ուր մտանք, ըստ երևույթին, հյուրասենյակն էր: 
Այդտեղ ոչ ոք չկար, բայց հին ձևի գահավորակի առջև, կլոր սեղանի վրա վառվող լամպը ցույց էր տալիս, որ մենք անսպասելի հյուրեր չէինք:

Գարեգինը անուշեղենի փաթեթը դրեց պատի երկայնքով զինվորների պես շարված աթոռներից մեկի վրա, վերարկուն ու գլխարկը հանեց դրեց հարևան աթոռի վրա, մեքենայաբար շտկեց մազերն ու փողկապը և հրավիրեց ինձ, որ հետևեմ իր օրինակին:

Սուսուփուս նստեցինք և սպասում էինք:

Սենյակի կահավորանքը ցույց էր տալիս, որ տանտերերն ունևոր մարդիկ չէին, բայց ըստ կարելույն աշխատում էին ծածկել իրենց չքավորությունը: 
Բացի հին, շատ հին ձևի գահավորակից, որի կարմիր պաստառի խավը նստելու և մեջքը դեմ տալու տեղերում իջել, գորշ գույն էր ստացել, և նրա առջևը դրված բավական մեծ կլոր սեղանից, որի ծաղկանկար սփռոցի ծայրերը հազիվ էին ծածկում ներքևը երեք ճյուղի բաժանված մի հատիկ ոտը, — սենյակում կային գահավորակի այս ու այն կողմը դրված երկու բազկաթոռ, որոնցից մեկի բազուկը կոտրված էր, մի դյուժինի չափ աթոռ, երեք հայելի՝ մեկը հորիզոնական ձևով գահավորակի գլխին պատից թեք կախած, մյուս երկուսն իրար դեմուդեմ պատն ի վեր ցից կանգնած, ինչպես վարսավիրանոցում, վերջիններիս տակ դրված էր թղթախաղի ծալովի մի-մի սեղան, որոնցից յուրաքանչյուրի վրա բազմած էին մի-մի զույգ բրոնզե ժանգոտ շամդան չվառված մոմերով և ապակյա ցոլուն դինգերով, իսկ հատակի վրա, այդ բոլոր կահավորանքի տակ, պատից պատ փռված էր մի շատ ընդարձակ գորգ՝ հնությունից խավը մաշված և տեղ-տեղ թելերը դուրս թափված: 
Պատերից մեկի մեջ նկատեցի երկու պահարան, որոնց գոյությունը ծածկելու համար դռներին կպցրած էր միևնույն պաստառը, ինչ որ պատերին: 
Կլոր սեղանի վրա դրված էր մի ալբոմ և մի գիրք սև կաշեպատ կազմով:

Գարեգինը վերցրեց գիրքը, բաց արեց և իսկույն մեկնեց ինձ, ասելով.
— Ահա՜, որ ասում էի:

Գիրքն առա և նայեցի:

— Ի՞նչ էիր ասում:

— Որ շատ կրթված աղջիկ է:

Գիրքը Ժյուլ Սիմոնի «Բանվոր կինը Եվրոպայում» գրվածքի ռուսերեն թարգմանությունն էր:

— Ի՞նչ ես կարծում, — ասացի, — մոռացմա՞մբ է դրել այստեղ, թե դիտմամբ:

— Ինչո՞ւ դիտմամբ:

— Որ ցույց տա, թե՝ տեսեք ինչպիսի գրքեր եմ կարդում:

— Ո՞վ գիտե:

Ու նորից սուս արինք:

Ես դիտում էի բարեկամիս: 
Անհանգիստ դրության մեջ էր և մի քիչ էլ շփոթված, երևի այն պատճառով, որ ինձ հյուր բերելով՝ ոչ ոք չէր դիմավորել և ոչ ոք ներս չէր գալիս: 
Խոսում էր կամաց և հանդարտ, կես անհամբեր, կես վախկոտ հայացք էր գցում դեպի հարևան սենյակի դուռը, որը ավելի փոքր ու ցածր էր, քան այն, որտեղով մտանք:

— Գուցե չեն իմանում, որ եկել ենք, — ասացի:

— Սը՛սս, — շշնջաց Գարեգինը, ձեռքը շրթունքներին դնելով և, աչքերը չռած, ականջները խլշեց:

Հարևան սենյակից նախ ինչ-որ հուզված քչփչոցի ձայներ լսվեցին, հետո հանկարծ — կանացի մի ջղային ծղրտոց, և ապա ամեն ինչ լռեց առաջվա պես:

Գարեգինը, գույնը նետած, վեր կացավ և կանգնած տեղը քարացավ, ականջը դեպի հարևան սենյակի դուռը լարած:

— Այս ի՞նչ էր, — հարցրի զարմացած:

— Այս նրա ձայնն էր, — շշնջաց Գարեգինը մեքենայաբար:

— Ո՞ւմ հետ էր:

— Երևի մոր հետ:

Կարճ ժամանակ մնաց նույն քարացած դրության մեջ, հետո կամաց նստեց և դարձավ ինձ խորհրդավոր շշունջով:

— Գիտե՞ս, ես նկատել եմ, որ մոր հետ չունի...
— Ինչո՞ւ:

— Չգիտեմ:

— Լավ, ժամանա՞կ էին գտել կռվելու, — հարցրի կարճ լռությունից հետո:

Գարեգինը չպատասխանեց:

Դարձյալ սուս արինք և դարձյալ սպասում էինք, այս անգամ շատ անախորժ դրության մեջ, և Գարեգինը — առավել քան ես:

Վերջապես հարևան սենյակի դուռը բացվեց, և ներս մտավ վրացնակ հագնված մի գիրուկ, ցածրահասակ կին դեռևս բավական ջահել և սիրունատես:

Գարեգինը շտապեց ընդառաջել նրան, համբուրեց նրա ձեռքը և մեզ ներկայացրեց իրար:

Դա հարսնացուի մայրն էր:

Շրթունքները կուչ ու հուպ ածած՝ նա անվստահորեն դարձավ ինձ և կես Թիֆլիսի բարբառով, կես գրական լեզվով ներողություն խնդրեց, որ այսքան սպասեցրեց: 
Ու սկսեց մի ինչ-որ պատմություն, թե իր քրոջ երեխան հանկարծ վատ էր դառել, թև եկել կանչել էին իրեն, թե երեխան հիմա, փառք աստծո, լավ է, և ինքը հենց նոր է վերադառնում այնտեղից: 
Պարզ տեսնում էի, որ սուտ էր ասում. ուզում էր մի կերպ արդարացնել իրենց տարօրինակ հյուրընկալությունը և ծածկել այն անախորժությունը, որ պատահել էր հարևան սենյակում:

Բայց այդ անախորժության տպավորությունը դեռևս այնքան թարմ էր, որ երբ նստեցինք, ոչ մեկս չկարողացանք որևէ խոսք արտասանել: 
Դրությունը չափազանց անհամ էր, լռությունը՝ խիստ ճնշող:

— Ո՞րտեղ է Սառան, — վերջապես առաջինը խոսեց Գարեգինն այնքան կամաց, որ կարծես հարևան սենյակում հիվանդ կար պառկած:

— Սառան իսկույն գուքա, — պատասխանեց զոքանչը, գլորելով գիրուկ թշերին կախ ընկած շագանակագույն հաստ կավիքները:

— Իսկ հայրի՞կը:

Գարեգինը իր ապագա աներոջն արդեն հայրիկ էր անվանում:

— Շաբաթ գիշերները նա մի փոքր ուշ է տուն գալի, — կարճ պատասխանեց զոքանչը:

Խոսակցությունն այդ եղանակով շարունակվեց մի կարճ ժամանակ, մեջընդմեջ ընդհատումով: 
Նկատում էի մի ընդհանուր տրամադրություն. — ամենքս էլ սպասում էինք Սառային, և ես՝ ամենից անհամբեր:

Վերջապես մտավ և նա:

4
Եթե նախապատրաստված չլինեի Գարեգինի պատմածով, կկարծեի, թե մտնողը ոչ թե մի օրիորդ է, այլ հասուն մի կին՝ միջահասակ ու բարեկազմ, և բարակ, ճկուն իրանին անհամաչափ փարթամ, սննդատու կրծքով: 
Եվ առաջին իսկ հայացքից լիովին ըմբռնեցի, թե ինչու Գարեգինը սիրահարվել էր նրա վրա «տեսնելուն պես», թեև այդ երեկո ապարդյուն անցավ իմ աշխատանքը գտնելու համար նրա աչքերի մեջ այն «լացող հայացքը», որ այնպես գերել էր բարեկամիս: 
Այդ հայացքն, ընդհակառակն, շատ լուրջ էր, կասկածոտ ու թափանցող և նրա նուրբ գծված, մաքուր դեմքին մի տեսակ խստաբարո արտահայտություն էր տալիս: 
Չեմ կարող ասել, թե իմ ստացած առաջին տպավորությունը նպաստավոր էր նրա համար, գլխավորապես նրա այդ անբարեհամբույր հայացքի պատճառով, թեև իմ առջև տեսա մի ուրույն գեղեցկուհի, որն իր արտաքինով կարող էր հրապուրել բարեկամիցս շատ ավելի նուրբ ճաշակ ունեցող մարդկանց:

Սառան մտավ ջղային արագ քայլվածքով, կարծես հուսահատական վճռականության մի ուժգին մղումով, և մտնելիս գլխի մի շարժում ով դեպի մեջքը գցեց ուսի վրա ընկած մի հատիկ հաստ գիսակը, որը ամենևին չէր սազում նրա ոչ օրիորդական արտաքինին: 
Երևում էր, որ նա տնային սովորական հագուստով էր — շատ պարզ, բայց ճաշակով կարված և շատ մաքուր: 
Թե՜ այդ և թե այն հանգամանքը, որ մազերը չէր շինել, ենթադրել էր տալիս, թե բնավ չէր նախապատրաստվել մեզ ընդունելու կամ կարևորություն չէր տվել մեր այցելությանը: 
Եվ մի րոպե ինձ թվաց, թե դրանով պիտի բացատրվեր նրա և մոր միջև տեղի ունեցած կռիվը հարևան սենյակում:

Նրա մտնելուն պես Գարեգինը վեր թռավ տեղից, վազեց դեպի նա, ուզեց ձեռքն առնել, բայց որովհետև Սառան ուշադրություն չդարձրեց նրա վրա և իր հայացքն ինձ էր ուղղել, ձեռքը ետ քաշեց և շշնջաց. — Այս... մեր խաչեղբայրն է:

Ես շտապեցի առաջ և ներկայացա: 
Սառան ոչ մի խոսք չարտասանեց, միայն գլխով մի թեթև շարժում գործեց և սեղմեց ձեռքս, շարունակ նայելով աչքերիս «պինդ — պինդ», ինչպես ասում էր Գարեգինը: 
Այնուհետև պաշտոնական չոր ու ցամաք ձայնով խնդրեց, որ նստեմ, և, շարունակելով ոչ մի ուշադրություն չդարձնել փեսացուի վրա, նստեց մեկուսի, շիփ-շիտակ, գլուխը բարձր ու հպարտ, և հայացքը, համարձակ ու թափանցող, չէր հեռացնում ինձնից, որով կարծեմ ասում էր. «Դուք եկել եք ինձ տեսնելո՞ւ և դիտելո՞ւ: 
Համեցեք, ինչքան ուզում եք նայեցեք և դիտեցեք, ես ձեզնից ոչ վախենում եմ, ոչ էլ ձեր կարծիքին որևէ նշանակություն տալիս, ես ձեզ ամենքիդ էլ արհամարհում եմ և մոռացնել կտամ ձեզ ամուսնացող աղջկա վրա իբրև ծախս ձիու վրա նայելու ձեր դարձելի սովորությունը»:

Ա՞յս էր ասում արդյոք նրա հայացքը, թե՞ այդ հայացքի ազդեցության տակ ես էի նրա փոխարեն այդպես մտածում, — չգիտեմ, միայն ակամա շփոթված. հեռացրի նրանից իմ դիտողի հայացքը, զգալով, որ առջևս նստած է «ծախու ձիերից» հազարից հազիվ մեկը, որ ծայր աստիճան նախանձախնդիր է իր մարդկային արժանապատվության և գիտե, թե ինչպես պետք է հակահարված տալ իր այդ արժանապատվությունը նվաստացնողներին:

Աղջկա ներս մտնելուց մի կարճ ժամանակ հետո մայրը վեր կացավ, ինչ-որ փսփսաց նրա ականջին և, ներողություն խնդրելով մեզնից, դուրս գնաց: 
Սառան նրան ճանապարհ դրեց մի երկար, անհաշտ հայացքով: 
Պարզ երևում էր, որ ատում էր մորը և ամենևին չէր ծածկում այդ բանը:

Գարեգինը, կարծես հանկարծ հիշելով, վեր թռավ, գրպանից հանեց ականջի օղերի տուփը, բաց արեց և բռնեց ճրագի դիմաց այնպիսի մի ձևով, որ կարծես ուզում էր մեկուսի և բավական հեռու նստած հարսնացուին հրապուրելով մոտեցնել: 
Ադամանդներն օղերի մեջ ճրագի լույսի տակ պսպղացին խոշոր աստղերի բոլոր ցոլուն երանգներով:

— Այս մեր խաչեղբոր նվերն է, — ասաց Գարեգինը և, նայելով ինձ, չգիտեմ՝ հիմարաբա՞ր, թե խորամանկորեն, ժպտաց:

Ապշած նայեցի նրան, թե կատակ էր անում, շատ հիմար կատակ էր: 
Իմ լուրջ և հանդիմանական հայացքի ազդեցության տակ երևի հասկացավ իր հիմարությունը և կարմրեց, բայց շարունակում էր ժպտալ:

— Բարեկամս կատակ է անում, օրիորդ, — ասացի դառնալով Սառային, — այդ ինքն է նվեր բերել ձեզ համար:

— Որ դու հիմարություն անվանեցիր, — չգիտեմ որտեղից և ինչու համար հնարելով, վրա բերեց Գարեգինը և այս անգամ խնդաց:

Սառան փոխնիփոխ նայում էր մերթ ինձ, մերթ Գարեգինին: 
Ըստ երևույթին, շատ զարմացած էր և չէր հասկանում, թե ինչ ենք խոսում մենք: 
Նա ոչ միայն չմոտեցավ, այլև բնավ ուշադրություն չդարձրեց չարաբաստիկ օղերին:

— Լավ, օղերը որ ես եմ նվեր բերել, հապա ա՞յս ով է բերել, — ասաց Գարեգինը, գնաց աթոռի վրայից վերցրեց անուշեղենի փաթեթը, բաց արեց և բերեց դրեց օղերի տափի կողքին: 
— Այս հո դու ես նվեր բերել:

Ու այս անգամ քրքջաց պարզապես մի իդիոտական քրքիջով:

Արդեն համը տարավ, և ես սկսեցի այլևս չնեղանալ նրանից, որովհետև պարզ տեսնում էի, որ ուրախությունից հիմարացել էր և չէր նկատում, որ իր վարմունքով ու խոսքերով ավելի ու ավելի էր ապշեցնում հարսնացուին:

Դիտելով Սառային, որը շարունակում էր ապշած նայել մերթ ինձ, մերթ իր փեսացուին, ինձ զարմացնում էր մի բան — թե ինչպես էր եղել, որ այդ անշուշտ խելացի ու լուրջ աղջիկը հենց նշանտուքի գիշերը, երբ իր փեսացուն այդպես հիմարություններ շատ պիտի լիներ արած, չէր ճանաչել նրան և համաձայնել էր նրա կինը լինել: 
Բայց որ Սառան ամենևին չէր հավանում իր փեսացուին և նրա վրա բարձրից էր նայում, այդ պարզ տեսնում էի նրա արհամարհական վերաբերմունքից:

Սակայն ես ավելի իմ մասին էի հոգում: 
Բանն այն է, որ վախենում էի, թե ընկերս իր հիմար վարմունքով մի գուցե ինձ էլ վարկաբեկի Սառայի առջև, որը, զարմանալի է, միմիայն այն բանով, որ չէր խոսում և շարունակ դիտում էր մեզ զարմացած, մի տեսակ երկյուղ էր ազդում ինձ և ստիպում զգույշ լինելու: 
Այդ պատճառով շտապեցի վերջ տալ Գարեգինի հիմարություններին և, օգուտ քաղելով այն հանգամանքից, որ Ժյուլ Սիմոնի գիրքը ձեռքումս էր, հարցրի.
— Այդ դո՞ւք եք կարդում, օրիորդ:

— Ոչ, — պատասխանեց նա կտրուկ:

— Հապա ինչո՞ւ էր այստեղ դրված. — մեջ ընկավ Գարեգինը:

Սառան, նրան պատասխանելու տեղ, ինձ դիմեց.
— Մի ընկերուհի ունեմ, նա էր տարել կարդալու, այս երեկո վերադարձրեց:

— Ուրեմն քո՞նն է, — հարցրեց Գարեգինը և, վեր կենալով գնաց նստեց նրա մոտ:

Այդ եզակի դիմումը, ըստ երևույթին, բավականին անհաճո թվաց Սառային: 
Նա հոնքերը կիտեց և, թերթերունքների տակից նայելով դեպի ցած, պատասխանեց ոչ իսկույն,
— Այո:

— Իսկ դու կարդացե՞լ ես, — հարցրեց Գարեգինը, ըստ երևույթին, ուրախացած, որ առիթ ունի զրույց անելու հարսնացուի հետ, և ամենևին չնկատելով, որ այդ հարցուփորձը և մանավանդ իր մերձավորությունը անախորժություն է պաճառում նրան, ինչպես ես էի եզրակացնում Սառայի դեմքի արտահայտությունից:

Սառան հանկարծ վեր կացավ և արագ քայլերով դիմեց դեպի ինձ.
— Ներեցեք, տվեք այդ գիրքը պահեմ:

Ու նախքան ես Ժյուլ Սիմոնը կմեկնեի, նա գիրքն առավ ձեռքիցս այնպիսի մի ձևով, որ ինձ թվաց թե խլեց, և տարավ գցեց պատի մոտ, հայելու տակ դրված սեղանի վրա: 
Զսպած ներքին զայրույթից նրա դեմքին թեթև շառագույն էր պատել, աչքերը չար արտահայտություն էին ստացել:

Հարսնացուի այդ, — կոպիտ որ չասեմ, — խիստ տարօրինակ վարմունքը շատ կոտրեց խեղճ փեսացուի սիրտը: 
Սկզբում Գարեգինը տեղն ու տեղը սառեց, հետո, երբ Սառան վերադարձավ և հոնքերը կիտած նստեց իր տեղը, նա մինչև անգամ վախկոտությամբ իր աթոռը մի քիչ հեռու քաշեց:

— Դու վիրավորվեցի՞ր, — հարցրեց վարանքով:

— Ես առհասարակ չեմ սիրում, որ ինձ հարցաքննում են, — պատասխանեց Սառան խստորեն, առանց նրան նայելու:

— Հետո ես քեզ ե՞րբ հարցաքննեցի, — թոթովեց խեղճ բարեկամս:

— Դուք (Սառան առանձնապես շեշտեց այդ «դուքը») այս րոպեիս հարցրիք՝ կարդացե՞լ եմ ես այն գիրքը: 
Ասացեք խնդրեմ, ինչո՞ւ չպետք է կարդացած լինեի: 
Գարեգինը բոլորովին կուչ եկավ:

— Ես... ներողություն... 
Ես չէի կարծում... 
Հարցրի այնպես... 
Որ գիտենայի... 
Դու... իզուր...
— Խնդրեմ ինձ հետ դու-ով չխոսեք, — հանկարծ ընդհատեց նրան Սառան այնպիսի մի եղանակով, որ ինձ թվաց, թե այդ խոսքերի տեղ եթե ապտակ տար, տպավորությունը միևնույնը կլիներ:

Խեղճ բարեկամս գույնը նետեց և պապանձվեց: 
Այդ րոպեին այնքան արգահատելի տեսք ուներ նա, և այդ տեսարանն ընդհանրապես այնքան ճնշող էր ինձ համար, որ ի՜նչ չէի տալ, միայն թե ներկա չլինեի:

Եվ աստված գիտե, թե ինչով պիտի վերջանար այս տարօրինակ ընդհարումը նոր նշանված զույգի միջև (հոգիս պարզապես մի շատ վատ սկանդալ էր գուշակում), եթե, բարեբախտաբար, չմտներ այդ րոպեին Սառայի հայրը:

Խեղճ բարեկամս այնքան էր շփոթված, որ բոլորովին մոռացավ ինձ ներկայացնելու իր աներոջը: 
Ուստի ներկայացա ինքս անձամբ:

5
Բարձրահասակ, բայց մեջքից կորացած մի ժիր ծերունի էր Բաղիրյանը, արծաթի պես սպիտակ մազերով և կենսուրախ հայացքով: 
Նայելով նրա խորամանկ, ծիծաղկոտ աչքերին, թվում էր, թե երբեք ոչ տխրել է, ոչ էլ բարկացել: 
Ինձ ընդունեց վերին աստիճանի սիրալիր կերպով և առաջին իսկ խոսքերից այնպիսի մի տրամադրություն ստեղծեց իմ մեջ, որ կարծես շատ հին բարեկամներ էինք:

Երբ, առաջին ծանոթության սովորական խոսքերը փոխանակելուց հետո, տանտիրոջ հրավերով նորից նստեցի, տեսա Սառան այլևս չկա սենյակում:

— Օհո՛, սուվենի՞ր, — բացականչեց Բաղիրյանը, տեսնելով սեղանի վրա, բաց տուփի թավշյա բարձիկի մեջ խրված ոսկե օղերը և մի քննական հայացք գցեց նախ ինձ, հետո փեսայի վրա, կարծես կամենալով առանց մեր թելադրության իմանալ, թե ո՜ւմ ընծան էր: 
Հետո մի «ըհըմ» արավ, ժիլետի գրպանից հանեց ակնոցը, դրեց քթին, վերցրեց տուփը, մոտեցրեց լույսին և սկսեց դիտել ակնոցի մերթ միջից, մերթ վերևից և մերթ տակից, որի ժամանակ շատ զվարճալի կերպով բարձր ու ցածր էր անում գլուխն ու հոնքերը: 
Օղերը դիտելուց հետո բաց արեց անուշեղենի արկղիկը և դարձավ Գարեգինին.
— Այս ո՞վ է սովորեցրել քեզ, թե նշանածի համար պետք է այսպիսի բաներ բերել: 
Իսկ ես կարծում էի, թե գառան պես միամիտ ես: 
Ախ դու ժուլիկ, ժուլիկ:

Ու մի ձեռքը դնելով Գարեգինի կրծքին, մյուսը մեջքին, խտղտեց նրան խնդալով:

Բայց Գարեգինի շփոթմունքը դեռ չէր անցել, վերին աստիճանի խղճալի դրության մեջ, նստած տեղում մնացել էր կաշկանդված: 
Աներոջ հայրական բարեսիրտ խոսքերին պատասխանելու համար, ըստ երևույթին, ուզեց մի բան ասել, բայց ոչինչ չկարողացավ արտասանել, միայն դեմքի վրա լացախառն մի ժպիտ երևաց:

Բաղիրյանը կարծես նոր նկատեց, որ ինչ-որ բան է պատահել նրան, մի կարճ ժամանակ նայեց նրա աչքերին քննական հայացքով ուղղակի ակնոցի միջից, հետո նստեց նրա մոտ և հարցրեց լուրջ դեմք առած.
— Ի՞նչ է պատահել: 
Նեղացրե՞լ են քեզ:

Լացախառն ժպիտը ծամածռեց Գարեգինի դեմքը, և նա պատասխանեց ոչ իսկույն.
— Ոչ: 
Ես նեղացրի:

Բաղիրյանը գլուխը վեր ձգեց և նայեց ակնոցի միջից:

— Ո՞ւմ;
— Սառային:

Բաղիրյանը գլուխը ցածրացրեց և նայեց ակնոցի վերևից:

— Ի՞նչպես:

— Չգիտեմ, — կմկմաց Գարեգինը պատժված երեխայի պես աչքերը վայր թողած: 
— Կարծեց, թե ուզում եմ հարցաքննել իրեն, մինչդեռ այդպիսի միտք ամենևին չեմ ունեցել: 
Ներողություն խնդրեցի... չներեց և... դուրս գնաց:

Ու ողորմելին քիչ մնաց լաց լինի: 
«Վա՜յ խեղճ մեծ երեխա», — արտասանեցի մտքումս ակամա ժպտալով:

— Ա՞յդ միայն, — հարցրեց Բաղիրյանը:

— Հետո... նեղացավ, որ դու-ով էի խոսում հետը:

Բաղիրյանը հանկարծ այնպես պինդ ծիծաղեց, որ ակնոցն ընկավ քթից և կախ ընկավ վզովն անցկացրած ղայթանից:

— Վա՜յ, վայ — բացականչեց նա, — տեսա՞ք ինչ է պատահել, էդ հո ամեն բան քանդվե՛ց, կործանվե՛ց, վերջացա՛վ, պրծա՜վ, գնա՛ց, մո՛ւթ, խավա՛ր, տարտարո՛ս... 
Հիմի ի՞նչ անենք:

Ու սկսեց նայել մերթ ինձ, մերթ Գարեգինին այնպիսի մի կոմիկական տարակուսանքով, որ ծիծաղս չկարողացա զսպել:

Բայց որովհետև Գարեգինը, ըստ երևույթին, տրամադրություն չուներ ոչ ծիծաղելու և ոչ նույնիսկ ժպտալու, Բաղիրյանը հանկարծ լուրջ դեմք առավ, ղայթանից կախ ընկած ակնոցը ժիլետի գրպանը կոխեց, մի ձեռքով կես գրկեց փեսացուին և սկսեց մխիթարել:

— Բան չկա, բալիկս, բան չկա, սիրտդ մի կոտրի: 
Այդպիսի դատարկ բաներին որ ուշադրություն դարձնես, ուր կերթա, հա՛: 
Դուք դեռ չեք ճանաչել իրար: 
Երեկ մեկ, էսօր երկու: 
Քանի գնաք, այնքան կճանաչեք, կհասկանաք և կսիրեք իրար: 
Այս էլ ասեմ, որ սկզբում կռվելը լավ նշան է. այդ նշանակում է, որ վերջը իրար արևով կերդվեք: 
Ճիշտ է, թաքցնելու ի՞նչ կա, նա մի քիչ ուրիշ տեսակ աղջիկ է, ջղային է, բայց դու նրա լեզվին մի նայիր, սիրտն ուղղակի աղավնու սիրտ է: 
Լուցկու պես ձեռաց կվառվի և իսկույն էլ կհանգչի: 
Այդպես է նրա գրգռմունքը: 
Այ շուտով, աստված տա, կպսակվեք, կապրեք միասին, և կտեսնես ճիշտ եմ ասո՞ւմ, թե ոչ:

Նկատեցի, որ Գարեգինն աներոջ այդ պերճախոսությունից բավականին հանգստացավ և սկսեց ժպտալ գուրգուրված երեխայի պես:

— Ախր ընծայիս էլ ուշադրություն չդարձրեց, — գանգատվեց նա:

— Այս հրաշալի օղերի՞ն: 
Հըմ, բաս դու իսկապես որ շատ միամիտ մարդ ես եղել և ամենևին չես ճանաչում կանանց: 
Ասա, խնդրեմ, ի՞նչպես կարող է կին արարածը այսպիսի բաների վրա ուշադրություն չդարձնել: 
Հը՞, պարոն Մարգարյան, այսպիսի բան կարելի՞ է, — դիմեց ինձ Բաղիրյանը և ինքն էլ պատասխանեց իրեն. — իհարկե ոչ: 
Հա՛, այս մեկը ճիշտ է, որ– Սառան ուրիշների պես հիմար չէ, — ավելացրեց նա, նորից դառնալով Գարեգինին, — և իսկույն վրա չէր ընկնի ուրախացած, նա ծանրաբարո, խելացի, ինտելիգենտ աղջիկ է, որի համար այսպիսի զիզիբիզի բաները կարող են այնքան էլ նշանակություն չունենալ: 
Բայց և այնպես, էլի եմ ասում, նա կին է, հասկանո՞ւմ ես, կին. և մեկ անգամ որ բերել ես այս ընծան, արդեն գիտե, որ սա իրենն է, իր սեփականը և մենակ մնացած ժամանակ էլ շատ լավ կարող է տնտղել, անցկացնել ականջներին, շուռումուռ գալ հայելու առջև և ուրախանալ: 
Հը՞, ճիշտ չե՞մ ասում, պարոն Մարգարյան:

Քաղաքավարությունը ստիպում էր ինձ հավանություն տալ այդ շատախոս ծերունու խոսքերին, մանավանդ որ, — այդ բանը տեսնում էի նրա ինձ վրա նետած խորհրդավոր հայացքներից և խոսակցության եղանակից, — նա ուզում էր, որ ես օգնեմ իրեն փեսացուի կոտրված սիրտը տեղը գցելու:

Մտավ Բաղիրյանի կինը, կավիքները ոլորելով: 
Օղերը տեսնելուն պես նրա աչքերը փայլեցին, չգիտեմ՝ հիացմունքից, թե նախանձից: 
(Սպիտակահեր ամուսնու մոտ այդ կինը ավելի ևս ջահել երևաց իմ աչքին):

Գարեգինի տրամադրությունը բոլորովին բացվեց, և ես նորից տեսա նրան առաջվա պես պարզամիտ, սրտաբաց, ուրախ ու շատախոս, կարծես ոչինչ չէր պատահել:

Բայց նրա ուրախ տրամադրությունը նորից խանգարվեց շուտով, խանգարողը դարձյալ իր հարսնացուն էր:

Սկսվել էր մի ընդհանուր կենդանի խոսակցություն, երբ մտավ Սառան մատուցարանը ձեռքին, որով թեյ էր բերում:

Գարեգինը, որ, ոտի կանգնած, իրեն հատուկ պարզամտությամբ ինչ-որ փիլիսոփայություններ էր դուրս տալիս, հարսնացուին տեսնելուն պես լռեց, ինչպես հանկարծ լռում է չարություն անող աշակերտն ուսուցչին տեսնելիս, և նստեց, մի վախկոտ հայացք գցելով նրա վրա:

Մի անհարմար լռություն տիրեց սենյակում: 
Եվ այդ ընդհանուր լռության մեջ Սառան սկսեց բաժանել բաժակները կենտրոնացած հայացքով, առանց ոչ ոքի նայելու: 
Ինձ թվաց, թե ամենից ավելի նա պետք է ճնշվեր այդ լռությունից, քանի որ պատճառն ինքն էր, և ամենքի հայացքը նրան էր ուղղված, բայց ընդհակառակն, շատ հանգիստ էր երևում: 
Երբ մոտեցավ հորը, Բաղիրյանը, բարեսիրտ-հեգնական ժպիտով ներքևից նայելով նրա վայր թողած աչքերին, նկատեց.
— Լսիր, ինչո՞ւ ես նեղացրել մեր այս սիրելի պարոնին: 
Սառան ոչինչ չպատասխանեց:

— Ինձ նայիր:

Սառան, մի չարագուշակ հանգստությամբ աչքերը միշտ վայր թողած, կանգնած էր հոր առջև և, մատուցարանը ձեռքին, սպասում էր, որ նա վերցնի իր բաժակը:

— Քեզ հետ չե՞մ: 
Ինձ նայիր, — կրկնեց հայրը:

Սառան դարձյալ կանգնած էր լուռ և արձանացած: 
Նկատեցի, որ մատուցարանը սկսեց թեթևակի դողալ նրա ձեռքին:

— Տե՜ս, ինչ սիրուն բան է բերել քեզ համար, — ասաց հայրը և օղերի տուփը վերցնելով՝ ուզեց կամացուկ խփել նրա կզակին:

Բայց Սառան ջղային հանկարծական մի ցնցումով գլուխը հետ գցեց, մատուցարանը պահեց մի ձեռքում, մյուսով վերցրեց վերջին բաժակը, դրեց հոր առաջ և դիմեց դեպի դուռը: 
Նրա դեմքն այնպիսի մի զսպված զայրույթ էր արտահայտում, որ ես ուղղակի սարսափով սպասում էի, թե ահա, որտեղ-որ է, մի սկանդալ կհանի:

— Դե, այդ արդեն բանի նման չէ, — կես-կատակով, կես-լրջորեն կանչեց նրա ետևից հայրը: 
— Դու մեզ բոլորովին խաղք ու խայտառակ ես անում:

Սառան հանկարծ կանգ առավ դռան մոտ, մի շատ սուր հայացք նետեց հոր վրա և նկատեց չափազանց լրջորեն.
— Հայրիկ, ճշմարիտ, ես չեմ հասկանում, թե այդ ինչ վարմունք է: 
Երեխա՞ եմ, ինչ է, որ...
Նա չվերջացրեց խոսքը, դարձավ և դուրս գնաց, դուռը շրխկացնելով իր ետևից:

— Քա՜, — արտասանեց Բաղիրյանի կինն ամոթահար և ձեռքը բռունցք շինած՝ դրեց շրթունքին ի նշան ապշության:

Բաղիրյանը սկզբում բավական շփոթվեց, բայց շուտով հավաքեց իրեն և դարձավ ինձ այնպիսի վարանոտ հայացքով, որով կարծես ներողություն էր խնդրում պատահած անախորժության համար.
— Ասացի, չէ՞, ջղային է, և տրամադրությունն էլ այսօր, ինչպես երևում է, լավ չէ: 
Ասենք, մեղավորը ես եմ: 
Չէ՞, սիրելի փիսիկս, — դարձավ նա Գարեգինին, մտերմորեն գրկելով նրա ուսը: 
— Լսո՞ւմ ես, փիսիկս եմ ասում և ոչ փեսիկս: 
Մեղավորը միշտ մենք ենք — ես ու դու, դու և ես:

Եվ Բաղիրյանը քահ-քահ ծիծաղեց, ինչպես ինձ թվաց՝ ավելի նրա համար, որ ցրի աղջկա ավելի քան տարօրինակ վարմունքի թողած ընդհանուր անախորժ տպավորությունը.
Բայց այդ տպավորությունն այնքան ծանր էր ինձ համար, որ ես հազիվ կարողացա մի կեղծ ժպիտ խաղացնել դեմքիս, ընդառաջելու համար բարի ծերունու ցանկությանը: 
Ես ուղղակի ամաչելով էի նայում նրան, որ նա իր և կնոջ ամոթը պարտկելու համար ստիպված էր դրությանը չսազող կատակների դիմել, կարծես ես — մի կողմնակի և օտար անձնավորություն — մեղավոր էի, որ ներկա էի նրանց այդ ընտանեկան անախորժության: 
Եվ եթե գիտենայի, որ անքաղաքավարի բան արած չեմ լինի և ավելի խորացրած նրանց ամոթահար դրությունը, իսկույն վեր կկենայի և կգնայի: 
Ուստի ստիպված եղա «վայելելու» թեյի երկրորդ բաժակն էլ, որ այս անգամ հրամցրեց տիկին Բաղիրյանը, որովհետև Սառան այլևս չերևաց: 
Այնուհետև մի քիչ մրգեղեն «անուշ արինք», դարձյալ առանց Սառայի ներկայության: 
Բաղիրյանը, մի քանի անգամ դուրս ու տուն անելուց հետո, փորձեց դարձյալ կատակների դիմել՝ աղջկա բացակայությունը բացատրելու և արդարացնելու համար, բայց այդ էլ չօգնեց: 
Ոչ միայն մեր, այլև իր տրամադրությունը, ինչպես նկատում էի, անդարձ փչացել էր այդ երեկո:

Ես վեր կացա և, շնորհակալությամբ հրաժարվելով Բաղիրյան ամուսինների, իհարկե, լոկ քաղաքավարության համար առաջարկած ընթրիքից, հրաժեշտ տվի:

Գարեգինը, ըստ երևույթին, ուզում էր մնալ, բայց տեսնելով, որ ես գնում եմ, ինքն էլ վեր կացավ: 
Զոքանչն ու աները, թերևս իմ պատճառով, շատ էլ չթախանձեցին նրան, որ մնա:

Ու դուրս եկանք միասին:

6
Երկար տեղ գնում էինք լուռ: 
Գարեգինը հոգեկան չափազանց ճնշված դրության մեջ էր:

— Ա՞յդ է քո շատ խելոք, շատ կրթված և ես ինչ գիտեմ ուրիշ ինչ տեսակ աղջիկը, — վերջապես խոսեցի ես:

Գարեգինը ձայն չհանեց: 
Զգում էի, որ ավելի շատ այն բանից էր ճնշված, որ իր հարսնացուն իմ ներկայությամբ ոչ միայն չէր արդարացրել իր գովասանքները նրա մասին, այլև բնավորության այնպիսի գծեր էր դրսևորել, որոնք իր համար էլ անսպասելի էին: 
Եվ մեղքս գալիս էր ասելու նրան այն, ինչ որ անհրաժեշտ էի համարում ասել իբրև բարեկամ: 
Բայց նրան ժամանակին չզգուշացնելն էլ հանցանք կլիներ իմ կողմից: 
Ուստի ասացի ուղղակի.
— Ես կարծում եմ, ինքդ էլ զգում ես, որ քո այս այցը պետք է վերջինը լինի, եթե, իհարկե, դու փոքրիշատե պատվո զգացում ունես:

— Ինչպե՞ս թե վերջինը, մեքենայաբար հարցրեց Գարեգինը:

— Այնպես, որ անմիջապես պետք է ձեռք վերցնես այդ աղջկանից: 
Դուք չեք կարող իրար մարդ ու կին լինել:

Գարեգինն իսկույն չպատասխանեց: 
Բայց այն բանից, ինչ որ ասաց, տեսա, որ նա նույն տարակուսանքի մեջ է և նույնն է մտածում, ինչ որ ես:

— Հետո կարո՞ղ եմ, — ասաց կամաց և այնպիսի եղանակով, որ կարծես ինձ չէր պատասխանում, այլ իր մտածմունքներին:

Ու ձայնից նկատեցի, որ թուքը կուլ տվեց:

Ակամա կանգ առա և զարմացած նայեցի նրա երեսին:

— Մի՞թե, իսկապես, այնքան սիրահարված ես, որ չես կարող:

— Այո, չեմ կարող... 
Ուղղակի չեմ կարող, — ասաց լացագին, առանց ինձ նայելու:

— Բայց քո սերը քանի՞ գրոշ արժի նրա համար: 
Մի՞թե չես տեսնում, որ չի հավանում քեզ: 
Եվ ոչ միայն չի հավանում, այլև տեսնել անգամ չի ուզում:

— Ինչ անեմ, ես սիրում եմ, — կրկնեց Գարեգինը քմահաճ երեխայի բութ համառությամբ:

— Լսիր, Գարեգին, ինչ եմ ասում, — ասացի ես համոզիչ եղանակով և, նրա թևն առնելով, առաջ տարա: 
— Դու երեխա չես, տղամարդ ես՝ փոքրիշատե դատելու ընդունակ, և, ես կարծում եմ, սերը դեռևս այնքան էլ չի կուրացրել քեզ, որ իրերը չտեսնես իրենց իսկական գույնով: 
Մի՞թե այդ աղջկա թե՜ դեպի քեզ և թե՜ դեպի ծնողները ցույց տված վարմունքից պարզ չէ քեզ համար, որ նրան զոռով են կպցրել քեզ, և նա վերջ ի վերջո պիտի մերժի քեզ: 
Մի՞թե քեզ հաճելի կլիներ այդ խայտառակությունը:




 --------------------------------------- 


— Այդպիսի բան չի՜ կարող պատահել, — վրա բերեց Գարեգինը եռանդով:

— Ինչո՞ւ:

— Որովհետև, նախ՝ նա որևէ մի տգետ աղջիկ չէ, որ ծնողների կամքով շարժվի և ում տան՝ գնա, և երկրորդ ես առիթ չեմ տա, որ դժգոհ մնա ինձնից:

— Շատ բարի, համաձայն եմ, որ նա ծնողների քմահաճույքով շարժվող աղջիկներից չէ, — այդ ես տեսա այս երեկո, — բայց դու ի՞նչ գիտես, թե ներքին ընտանեկան, ինձնից ու քեզնից ծածուկ ի՞նչ հանգամանքներ կան, որոնք անշուշտ ստիպել են նրան հակառակ գնալ իր կամքին ու ցանկությանը: 
Այս մեկ: 
Երկրորդ՝ ասում ես, թե առիթ չես տա, որ դժգոհ մնա քեզնից: 
Շատ բարի, հիմա առիթ տվի՞ր, որ այն օյինները խաղաց գլխիդ:

— Տվի, իհարկե, տվի: 
Ի՞նչ է նշանակում՝ «կարդացե՞լ ես այս գիրքը»: 
Իհարկե, հարցաքննություն: 
Եվ, իսկապես, ինչո՞ւ չպետք է կարդացած լիներ: 
Հետո, երեկ չէ, մեկ էլ օրը բոլորովին անծանոթ էինք իրար, իսկ այսօր վեր եմ կենում և «դու»-ով եմ խոսում հետը: 
Ի՞նչ անեմ, թե նշանված ենք, քաղաքավարական պայմանները մի որոշ ժամանակ պետք է պահպանե՞լ, թե ոչ:

— Բայց նրա ապտակներն ուտելուց հետո քիթդ լավ կախեցի՞ր:

— Ոչ թե քիթս կախեցի, այլ տեսա, որ արժանի էի:

— Լավ, հայրը, հո երեկ-մեկէլ օրվա ծանոթը չէր, ինչո՞ւ նրա հետ էլ այնպես վարվեց:

— Հայրն արդեն գլխովին մեղավոր էր: 
Որովհետև, ճիշտ որ, ի՞նչպես կարելի է մի ահագին օրիորդի հետ օտար հյուրի ներկայությամբ վարվել ինչպես մի երեխայի հետ: 
Շատ էլ որ հայրն է:

— Իսկ մայրը: 
Հիշո՞ւմ ես ծկլթոցը հարևան սենյակում:

— Երևի նա էլ մի բանով նեղացրել էր: 
Եվ, վերջապես, հո լսեցի՞ր, որ հայրն ասաց, թե ջղային է:

— Եվ դու պիտի կարողանա՞ս ապրել այդպիսի մի ջղային աղջկա հետ:

— Ինչո՞ւ չէ, քանի որ ոչ մի առիթ չեմ տա նրան գրգռվելու:

— Դու արդեն ինքդ ոտով գլխով մի մեծ առիթ ես, ուրիշ էլ ի՞նչ առիթ: 
Եվ ես հիմար եմ, որ քեզ պես մի անհասկացողի աշխատում եմ համոզել, — ասացի ես ակամա գրգրռված նրա համառությունից և, նրա թևը թողնելով, առաջ անցա վճռական քայլերով:

Կարճ ժամանակ Գարեգինը լուռ հետևում էր ինձ, հետո հանկարծ քայլերն արագացրեց և եկավ հավասարվեց ինձ:

— Լա՜վ, ի՞նչ ես ուզում անեմ, — ասաց մի տեսակ գրգիռով:

— Է՜լ ես ոչինչ չեմ ուզում, ինչ ուզում ես — արա:

— Չէ, սպասիր, — նա կանգ առավ և զոռով պահեց ինձ, — ուզում ես թողնեմ, չէ՞: 
Լա՛՜վ: 
Բայց, ասա տեսնեմ, ինչի համար:

— Էլ ասե՞մ ինչի համար:

— Չի հավանում ինձ, չէ՞, զոռովն են ինձ կպցրել, չէ՞: 
Բայց ես չեմ հասկանում, թե ի՞նչպես կարելի է մի կրթված, հասկացող աղջկա զոռով կպցնել մի տղամարդի, որին չի հավանում: 
Հետո, ասում ես, ընտանեկան ինչ-որ հանգամանքներ. Ի՞նչ հանգամանքներ: 
Դու այդ չգիտես, ես էլ չգիտեմ, ուրեմն այդ արգումենտն էլ ջրվում է: 
Մնում է, որ ասես, թե ինձ չէր ճանաչում, նշանտուքի գիշերը սխալմամբ է ընդունել նշանս: 
Լա՜վ: 
Բայց նրանից հետո այս չորրորդ անգամն է, որ գնում եմ նրանց տուն, հիմա հո ճանաչե՞ց:

— Պետք է ենթադրել, որ ճանաչեց, որովհետև ոչ տարած թանկագին ընծայիդ վրա ուզեց թքել և ոչ էլ, — ուզում էի ասել՝ «քեզ վրա» — և մի քիչ մնաց, որ գիրքն էլ գլխովդ տար:

— Ընդունում եմ, ճիշտ է, այդ բոլորը ճիշտ է. և այդ բանը սրտիս շատ դիպավ: 
Բայց դու ինձ ասա. մատանին հո մատին էր: 
Հը՞, հո մատի՞ն էր:

— Ասենք, թե մատին էր:

— Ի՞նչպես թե՝ ասենք: 
Չտեսա՞ր, որ մատին էր:

— Լավ, մատին էր, հետո՞:

— Հետո ա՜յն, որ... ի՞նչ է նշանակում այդ. ինձ չի հավանում և միևնույն ժամանակ տվածս մատանին մատն է դրել: 
Ինչո՞ւ չհանեց, չվերադարձրեց ու չասաց. «Պարոն, ահա ձեր մատանին, որ ես չճանաչելով ձեզ, սխալմամբ եմ ընդունել: 
Այժմ, որ ճանաչեցի ձեզ, խնդրեմ ետ առեք, ես ձեր կինը չեմ կարող լինել»:

Ակամա ծիծաղս եկավ ոչ թե այդ խոսքերի, այլ այն պարզամիտ լրջության վրա, որով արտասանեց այդ խոսքերը:

— Բայց նա այդպիսի բան չարավ, — շարունակեց Գարեգինը նույն գրգիռով, առանց ուշադրություն դարձնելու ծիծաղիս: 
— Ինչո՞ւ չարավ: 
Հը... քեզ եմ հարցնում:

— Երևի վախեցավ, թե մի անգամ սխալված լինելով՝ մի գուցե այս անգամ էլ սխալված լինի, — նկատեցի ես, շարունակելով ծիծաղել:

— Չէ, մի հեգնիր խնդրեմ: 
Այնպիսի բաներ անելուց հետո, այդ էլ որ աներ, ի՞նչ զարմանալու բան կլիներ: 
Բայց չարավ: 
Ինչո՞ւ: 
Որովհետև... 
Այստե՜ղ է, ահա, որ ոչ ես եմ ճանաչում նրան, ոչ դու և ոչ, այո՜, նույնիսկ ծնողները գուցե, և դու իզուր ես շտապում քո դատավճիռը կարդալու:

— Ուրե՞մն:

— Ուրեմն ա՜յն, որ ես նրանից ձեռք չեմ վերցնի և նրա կողմից մերժվելու խայտառակությունից էլ չեմ վախենում, իմացա՞ր:

— Իմացա:

— Դե որ իմացար, էլ բան չունեմ ասելու և... բարի գիշեր:

Եվ նա ինձ համար բոլորովին անակնկալ կերպով թողեց ինձ ու հեռացավ արագ քայլերով, երևի վախենալով, որ ես իմ հոռետեսությամբ կարող եմ նորից փոխել իր տրամադրությունը իր լավատես ապագայի հեռանկարների նկատմամբ:

Ես մնացի նրա ետևից նայելիս: 
Ինձ պարզապես ապշեցրել էր նրա տարօրինակ գրգիռը և մանավանդ համառությունն ու վճռականությունը, որովհետև մինչև այժմ ես նրան ճանաչել էի իբրև շատ հանգիստ, կամազուրկ ու կրավորական բնավորության տեր մի երիտասարդի, որ միշտ լսում էր ինձ:

7
Անցավ մոտ մի ամիս: 
Այդ բոլոր ժամանակամիջոցում Գարեգինը ոչ մի անգամ չերևաց: 
Ես արդեն այն համոզմանն էի եկել, որ նա թունդ խռովել է ինձնից և վճռել է առանց ինձ պսակվել կամ արդեն իսկ պսակվել է, եթե միայն մերժում չի ստացել Սառայից, ինչպես ես էի ենթադրում: 
Բայց ահա մի երեկո եկավ ինձ մոտ աշխույժ ու կենդանի և, այն արտասովոր խանդավառ տրամադրության մեջ, որ համակել էր– նրան նշանվելու օրից:

— Ո՞ւր էիր չքացել,— հարցրի:

— Ոչ մի տեղ:

— Բաս էլ չերևացիր:

— Ո՞րտեղից երևայի, քանի որ շունչ քաշելու ժամանակ էլ չունեի: 
Ամբողջ օրը փողոցներն ընկած՝ նոր բնակարան էի որոնում: 
Հետո՝ օրինավոր տուն-տեղ պիտի դնեի՞, թե ոչ. Այժմ, որ ամեն բան պատրաստ է, եկել եմ հայտնելու, որ այս կիրակի պսակվում ենք:

— Արդե՞ն: 
Իսկ ես կարծում էի...
— Դու շատ բան ես կարծում, — ընդհատեց ինձ Գարիգինը: 
— Դու այն էլ էիր կարծում, թե այս բանը գլուխ չի գա, կքանդվի: 
Քո ջիգրու ոչ ես ձեռք վերցրի նրանից, ոչ էլ նա մերժեց ինձ: 
Այժմ այնպես մտերմացել է հետս, որ կարծես մանկությունից իրար հետ ենք մեծացել:

— Իսկ «դու»-ի և «դուք»-ի խնդիրն ի՞նչպես լուծվեց:

— Իհարկե, «դու»-ի օգտին: 
Հա՜, մի անգամ հարցրի նրան, թե ի՞նչ էր նշանակում այն գիշերվա օյինները, ասաց, որ լավ է այդ մասին ոչինչ չհարցնեմ, որովհետև ինքը շատ է զղջում և ամաչում իր արարքից, մանավանդ որ այդ բանը թույլ էր տվել իրեն քո ներկայությամբ: 
«Ինչ անեմ, — ասաց, շատ ջղային եմ և այն գիշերն, — ասաց, — շատ վատ տրամադրության մեջ էի»: 
Բայց գիտե՞ս ինձ ինչն է զարմացնում, հո տեսար՝ ինչքան խոհուն, լուրջ աղջիկ է, բայց երբեմն այնպիսի բաներ է անում, որ կարծես երեխա լինի:

— Ի՞նչ, այդ էլ նո՞ր բան է, — հարցրի:

— Օրինակ, երեկ շոկոլադ էի տարել, նստած՝ միասին էինք ուտում: 
Երկու հատ ինքն իր ձեռքով դրեց բերանս: 
Հետո, մի հատ էլ որ ես էի ուզում դնել նրա բերանը, մատս կծեց և ծիծաղեց: 
Ծիծաղելիս էլ ուրիշ տեսակ է ծիծաղում, ծիծաղում է հանկարծ և հանկարծ էլ լուրջ դեմք առնում: 
Իսկ անցյալ օրը Մուշտայիդ էինք գնացել զբոսնելու: 
Իջանք գետափը: 
Սկսեց քարեր շպրտել գետի մեջ կռկռացող գորտերի վրա: 
Հետո մի քար էլ վերցրեց, պատրաստվեց նետելու և ասաց. «Ձեռքիս նայիր»: 
Նայեցի: 
«Ո՞ր ձեռքով եմ գցում», հարցրեց: 
— Աջ. — ասացի: 
Քարն ուժգին թափով նետեց այս անգամ գետի կողմը և նետելուց հետո հարցրեց. «Ոչինչ չնկատեցի՞ր»: 
— Ի՞նչ, — հարցրի: 
«Չնկատեցի՞ր, — ասաց, — որ աջ ձեռքս շարժում եմ ձախլիկ մարդու պես»: 
Եվ որովհետև չհասկացա նրա խոսքերի իմաստը, այսպես բացատրեց, կանայք առհասարակ ձեռքի ճարպիկ և ուժգին թափ չունեն, նրանք աջ ձեռքով մի բան շպրտում են այնպես, ինչպես տղամարդը ձախ ձեռքով կշպրտի, նրանց մկանների ուժը բնությունից, թե դաստիարակությունից ընդարմացած է, և դրա համար է, որ կանայք առհասարակ չեն կարողանում վրեժ լուծել իրենց վիրավորողից, ինչպես տղամարդը կլուծի:

— Լավ, քարեր նետելն ի՞նչ կապ ուներ այդ խոսքերի հետ, — հարցրի ես:

— Ես ի՞նչ գիտեմ, — ասաց Գարեգինն ուսերը թոթվելով և շարունակեց: 
— Հետո, գետափից որ բարձրացանք վերև, նստեցինք մի նստարանի վրա, հովանոցի ծայրով մի բան գծագրեց հողի վրա և հարցրեց: 
— «Այս ինչ է»: 
Շուն է, — ասացի: 
«Բաս շունը ոտներ չի ունենա՞» ասաց: 
— Նկարիր ու կունենա է՜լի, — ասացի ծիծաղելով: 
Գծագրածի վրա հանկարծ խաչ քաշեց բազմապատկության նշանի ձևով ու ասաց. «Այս ոչ թե շուն է, այլ ատրճանակ»:

— Ի՞նչ:

— Ատրճանակ:

Չգիտեմ ինչու, այդ բանն ինձ ավելի հետաքրքրեց:

— Լավ, ինչո՞ւ անպատճառ ատրճանակ էր գծագրել:

— Ես ի՞նչ գիտեմ, — եղավ նորից Գարեգինի կարճ, անփույթ պատասխանը:

— Չբացատրե՞ց:

— Չէ: 
Միայն հարցրեց, «Մարդ կարո՞ղ ես սպանել»:

— Ի՞նչպես թե մարդ... ինչե՛ր ես պատմում, — բացականչեցի ես պարզապես ապշած:

— Ես բառացի պատմում եմ այն, ինչ որ խոսել ենք: 
Աստված է վկա, — երդվեց Գարեգինն իր սովորական պարզամտությամբ:

— Հետո ի՞նչ պատասխանեցիր:

— Ի՞նչ կարող էի պատասխանել, թարմացա: 
Ես երևակայել անգամ չեմ կարող, ասացի, թե ինչպես կարելի է մարդ սպանել: 
Զինվորական ծառայությունը թողի, ինչո՞ւ համար, — որովհետև տեսա, որ ինձ օրը-օրին չարչարում են մի նպատակով միայն, մի սարսափելի նպատակով, — որ սովորեցնեն մարդ սպանելու արհեստը, այնինչ ես դեռ երեխա էի. փախչում էի, երբ իմ առջև հավ էին մորթում: 
«Ուրեմն դու վախկոտ ես», — ասաց: 
— Անձնազոհությունը, կարծեմ, ավելի մեծ քաջություն է, — ասացի, — իսկ ես պատրաստ եմ ինձ կրակը նետել՝ ուրիշի կյանքը փրկելու համար, բայց ուրիշին կյանքից զրկել — այդ ոչ թե քաջություն է, այլ պարզապես հրեշություն: 
«Բայց չէ՞ որ, — ասաց, — ամեն մի սպանություն, խոսքս սովորական ավազակության մասին չէ, իհարկե, — իր զորավոր դրդապատճառն է ունենում»: 
— Ոչ մի պատճառ, — ասացի, — որքան էլ որ զորավոր լինի, չի կարող արդարացնել մարդասպանությունը, որովհետև մարդ էակը չէ՞ որ այդ ես եմ, այդ դու ես, այդ այս կենսաբուխ արյունն է, որ եռում է մեր երակների մեջ, այդ այս հրաշալի աշխարհն է, ուր մահից հետո դարձ չկա այլևս, այդ այս պայծառ արևն է, որի տակ վերջին մրջյունն անգամ իրավունք ունի ապրելու, և մարդ սպանել — կնշանակի արևը հանգցնել: 
Ոգևորվել էի և, ճիշտն ասած, լավ էի խոսում, մանավանդ որ լսում էր մեծ ուշադրությամբ և աչքերը աչքերիցս չէր հեռացնում:

Գարեգինը պատմում էր այնքան կենդանի կերպով, որ ինձ թվում էր, թե ինքս ներկա էի նրանց տարօրինակ խոսակցությանը Մուշտայիդի այգում:

— Լսիր, — ասացի, — չգիտեմ, այդ մասին մտածե՞լ ես թե ոչ, բայց դու շատ խորհրդավոր բաներ պատմեցիր:

— Ի՞նչ խորհրդավոր բաներ, — հարցրեց Գարեգինը զարմացած, որից եզրակացրի, որ բնավ չէր մտածել այդ մասին:

— Խորհրդավոր չթվացի՞ն քեզ նախ նրա այն խոսքերը, թե կանայք առհասարակ չեն կարողանում վրեժ լուծել իրենց վիրավորողից այնպես, ինչպես տղամարդը կլուծի, հետո այն, որ նա դեռ ատրճանակ նկարեց, հետո հարցրեց մարդ կարո՞ղ ես սպանել:

Գարեգինը ծիծաղեց:

— Զարմանալի կասկածամիտ մարդ ես, — ասաց, — ամեն մի չնչին բանում ինչ-որ խորհրդավորություն ես նկատում: 
Ամեն մի խոսակցության ժամանակ մարդ կարող է հազար ու մի միտք հայտնել հենց այնպես, առանց որևէ հետին իմաստի: 
Ատրճանակն էլ—, դե ձեռքի պատահական մի շարժում էր, փոխանակ շուն կամ կատու գծվելու, ատրճանակի նման մի բան դուրս եկավ, ու այդտեղից էլ, բնականաբար, բացվեց սպանության մասին եղած խոսակցությունը: 
Այստեղ ի՞նչ խորհրդավոր բան կարող է լինել: 
Ինչպես տեսնում եմ, դու շատ լավ պրոկուրոր կլինես, — ավելացրեց նա նորից ծիծաղելով:

Թեև ինձ համար բնավ պարզ չէր այդ բացատրությունը, նկատի ունենալով Սառայի տարօրինակությունները, բայց և այնպես խոհեմություն համարեցի չշարունակել այդ խոսակցությունը, չուզելով այդ միամիտ երիտասարդի սիրտը թունավորել այն անորոշ կասկածով, որ նրա խորհրդավոր պատմությունը հարուցել էր իմ մեջ: 
Այնուամենայնիվ, քիչ հետո էլի չդիմացա և ընկերական պարտքս համարեցի նորից նախազգուշացնելու նրան Սառայի հետ ամուսնանալուց, որովհետև մի ներքին ձայն շարունակ ասում էր ինձ, որ նա դժբախտ պիտի լինի՝ իր կյանքն այդ աղջկա հետ կապելով: 
Գարեգինը կարճ ժամանակ նայում էր ինձ վերին աստիճանի խղճալի, նույնիսկ պաղատագին հայացքով, հետո քիչ մնաց լաց լինի:

— Խնդրում եմ, աղաչում եմ, Միքայել, մի կոտրիր սիրտս, — ասաց լացակումած ձայնով, և նրա աչքերի մեջ արտասուքի կաթիլներ ցոլացին: 
— Ես նրան սիրում եմ: 
Սիրում եմ անչափ: 
Սա իմ անդրանիկ սերն է: 
Ես պաշտում եմ նրան: 
Որ թույլ տա, մոմ կվառեմ նրա առջև, ծունկ կչոքեմ և կհամբուրեմ այն գետինը, որի վրա ոտք է դնում: 
Մոտը եղած ժամանակ այնքան երջանիկ եմ զգում ինձ, որ նույնիսկ վախենում եմ, թե մի գուցե մի ցնորք, մի տեսիլք լինի հանկարծ չքանա: 
Նրա գլուխը... գիտե՞ս ի՞նչ բան է նրա գլուխը — աշխարհիս երեսին դեռ ոչ մի նկարիչ չի ստեղծել այդպիսի գլուխ, դեռ ոչ մի քանդակագործ չի կերտել այդպիսի մի հրաշալիք: 
Խենթանում եմ, որ երևակայում եմ, թե կարող ես, թե իրավունք պիտի ունենամ գրկելու այդ գլուխը, համբուրելու այդ ճակատը, այդ աչքերը, այդ շրթունքները, դեմքս շփելու այդ հրաշալի մազերին: 
Ձեռք քաշեմ նրանից, ավելի լավ չէ՞ ասես՝ ձեռք քաշեմ իմ կյանքից, իսկ նրան սիրելուց հետո այնպես սիրում եմ կյանքը...
Նրա այս ծիծաղելի պաթետիկ խոսքերից հետո, որ, սակայն, նա արտասանում էր սրտի խորքից, ինձ ուրիշ բան չէր մնում, եթե ոչ հորդորներս ու խրատներս ծալել մի կողմը դնել և դեպքերը թողնել իրենց բնականոն ընթացքին: 
Այդպես էլ արի, որովհետև տեսա, որ գործ ունեմ մի տիպիկ սիրահարվածի հետ, որի վրա ոչ մի բարի խորհուրդ ու հորդոր ազդել չի կարող: 
Վերջը նույնիսկ համաձայնություն հայտնեցի, որ նրա խաչեղբայրը կլինեմ: 
Անչափ ուրախացավ, վրա ընկավ, գրկեց և սկսեց խելագարի պես համբուրել ինձ:

8
Մինչև վերջին րոպեն էլ չէի հավատում, թե ամուսնությունը գլուխ կգա, գլխավորապես այն ծայր աստիճան անբարենպաստ տպավորության պատճառով, որ թողել էր ինձ վրա Սառան իմ առաջին այցի ժամանակ իր բնավորության նկատմամբ:

Բայց այդ ամուսնությունը ոչ միայն գլուխ եկավ, այլև պսակի գիշերը Սառան իր պարկեշտությամբ, իր տխուր, մտախոհ հեզությամբ կարող էր օրինակելի նորահարս լինել: 
Ապշած էի մնացել, — ո՞ւր էր չքացել նրա դեմքի վանող արտահայտությունը, նրա այնքան ջղային, անհրապույր վարմունքը: 
Ինձ թվում էր, թե կամ մի հրաշքով վերածնվել էր Սառան, կամ իմ առջև տեսնում էի մի բոլորովին այլ աղջիկ, որը ոչ մի բանով չէր հիշեցնում ինձ իմ տեսած Սառային:

Այդ գիշեր միայն տեսա, թե որքան սքանչելի էր նրա գեղեցկությունը հարսանեկան սպիտակ զգեստի մեջ: 
«Նրա գլուխը... գիտե՞ս ինչ բան է նրա գլուխը» — ակամա միտս եկան Գարեգինի խոսքերը, երբ ներս մտա պայծառ լուսավորված հյուրասենյակը և տեսա այդ խորհրդավոր աղջկա լայն, խոհուն, փղոսկրի սպիտակությամբ փայլող ճակատը գագաթին հավաքած շքեղ սև մազերով, սպիտակ շղարշի փրփուրների մեջ: 
Մի հավերժահարս էր, որի առջև իսկապես պետք էր ծունկ խոնարհել և սքանչացման, սրբազան երկյուղածության ու պաշտամունքի խոսքեր մրմնջալ: 
Ու նոր հասկացա, և այս անգամ բնավ ծիծաղելի չթվաց ինձ, թե ինչու Գարեգինը սիրո էքստազի մեջ մոմ էր վառում նրա առջև, ծնրադրում ու համբուրում այն գետինը, որի վրա ոտք էր դնում նա:

Մայիսյան ծաղիկների մի շքեղ փունջ էի տարել: 
Մատուցի: 
Ընդունելիս մեղմորեն ժպտաց և գլխի թեթև խոնարհումով շնորհակալություն հայտնեց:

Այդ գիշեր մի տարօրինակ վախկոտություն էի նկատում Գարեգինի մեջ, ման էր գալիս ոտների մատների վրա, շատ չէր խոսում, շուտ-շուտ կարմրում էր և քրտնում, երբ աները իրեն հատուկ բարեսրտությամբ որևէ նկատողություն էր անում կատակով: 
Բայց այդ բոլորի հետ միաժամանակ հարսնացուի վրա նայում էր մի տեսակ գողունի հիասքանչումով: 
Ըստ երևույթին, Սառայի այդ գիշերվա հեզությունը և մանավանդ գեղեցկությունը նրա համար էլ անսպասելի մի նորություն էր, և նա ճնշվում էր այն գիտակցության տակ, որ այդ գեղեցկուհին իրենն էր վերջնականապես, իր սեփականը, վախենալով միաժամանակ, թե մի գուցե դա, իսկապես, ինչպես ինքն էր ասում, մի ցնորք, մի տեսիլք լիներ ու հանկարծ չքանար: 
Ու ինձ թվում էր, թե իր հոգու խորքում իրեն արժանի չէր համարում այդ բախտավորությանը:

Հարսանիքը շատ համեստ էր, որովհետև Սառան այդպես էր կամեցել: 
Հյուրերի թվում ներկա էին նորահարսի ամենամերձավոր ազգականները, նրա ընկերուհիներից մի երկուսը, վերջինների թվում Ժյուլ Սիմոնը կարդացող ընկերուհին — մի շատ համարձակ և շատախոս աղջիկ, որը տեղի-անտեղի սրախոսում էր և բարձրաձայն ծիծաղում. իսկ փեսացուի կողմից հրավիրված էին նրա մի երկու ազգական կանայք և մի քանի պաշտոնակիցներ, այնպես որ բոլորս միասին առած հազիվ մի տասը-քսան հոգի լինեինք:

Պսակից մի երկու շաբաթ հետո ավելի շուտ հետաքրքրությունից, քան քաղաքավարական մի պարտք կատարելու համար, այցելեցի նորապսակ զույգին (դրանից մի օր առաջ նրանք այցելել էին ինձ, բայց, դժբախտաբար, ես տանը չէի եղել):

Գարեգինը թողել էր իր հայրական մռայլ տունը, ուր ապրում էր ամուսնանալուց առաջ, և վարձել էր քաղաքի ամենալավ և խաղաղ թաղերից մեկում մի շատ սիրուն բնակարան մի մեծ տան վերին հարկում, որտեղից հիանալի տեսարան էր բացվում ամբողջ քաղաքի վրա և դեպի լեռնային հորիզոնները:

Աղախինը նոր էր առաջնորդել ինձ դեպի ընդունարան, որ դրսից, երկաթե պատշգամբից, ներս վազեց Գարեգինը, չափազանց ուրախ ու կայտառ, գրկեց, համբուրեց ինձ և ձեռքիցս բռնած, անմիջապես տարավ դեպի պատշգամբը, ուր իմ գալուց առաջ նստած էր իր նորատի կնոջ հետ և երեկոյան թեյն էր վայելում:

Սառան, հակառակ սպասածիս, ինձ ընդունեք բավական սառն կերպով: 
Իսկույն մտքովս անցավ, որ Գարեգինն իր անհեռատես պարզությամբ, անշուշտ պատմել էր նրան, թե ինչ կարծիք էի կազմում նրա մասին ամուսնությունից առաջ և ինչ խորհուրդ էի տալիս իրեն: 
Եվ այն ուրախ տրամադրությունը, որ հաղորդել էր ինձ Գարեգինն իր աղմկալի ընդունելությամբ, միանգամից կոտրվեց Սառայի այդ անբարեհաճ ընդունելության հանդեպ: 
Զղջացի, թե ինչու այդ բանը չէի նախատեսել և Գարեգինին չէի նախազգուշացրել, որ ամուսնությունից առաջ Սառայի մասին մեր միջև եղած խոսակցությունը պահի իր համար: 
Բայց էլ ի՞նչ կլիներ: 
Այժմ, քանի որ բանը բանից անցել էր, պետք է ամեն կերպ աշխատեի ցույց տալ Սառային, որ ես ոչ միայն փոխել եմ իմ կարծիքն իր մասին, այլև չափազանց հարգում եմ իրեն և շատ ուրախ եմ, որ նրան իմ ընկերոջ ամուսինն եմ տեսնում: 
Բարեբախտաբար, այդ շատ էլ դժվար չեղավ, Գարեգինն իր սիրահարվածի և մեղրամիսը վայելող երջանիկ ամուսնու խանդավառ ոգևորությամբ, որով ակամա վարակում էր դիմացինին, մի տեսակ հաշտեցնողի, մերձեցնողի դեր էր կատարում իմ ու Սառայի միջև:

— Հավանում ես, չէ՞, մեր այս բնակարանը և այս տեսարանը, — ասաց Գարեգինը՝ ցույց տալով Կովկասյան լեռներն այնպիսի մի պարծենկոտությամբ, որ կարծես այդ բնակարանն էլ, այդ տեսարանն էլ իր ստեղծագործության արդյունքն էին: 
— Տես, որքան պարզ է հորիզոնը, ամպի նշույլ անգամ չկա, և ինչպես պսպղում են այն վիթխարի սարերն իրենց սպիտակափառ գագաթներով, ձյուն չէ, կարծես, այլ արծաթի մի հսկայական զանգված: 
Հենց նոր ես ու Սառան ծրագրում էինք այս ամառ մի ճանապարհորդություն կատարելու այդ կողմերով դեպի հյուսիս և գուցե այնտեղից էլ դեպի արտասահման: 
Դու անցել ես, չէ՞, Ռազմավիրական ճանապարհով: 
Ի՛նչ հրաշք ու հրաշալիք, ի՞նչ սարսափ ու հիացք, այդ գահավեժ անդունդները, այդ ահավոր գագաթները, որոնք թռել էին երկինք և կորել ամպերի մեջ: 
Վերևը երկինք, ներքևը, անդունդների երախի մեջ գալարվող գոռ գետը, որ իր կատաղի վազքով թնդացնում է այդ անունդները կատաղության փրփուրը բերանին, իսկ մեջտեղը — դու քո փոշոտ խճուղով, որ օձի պես գալարվելով գոտևորում է այդ անվերջ վերելքներն ու վայրէջքները:

— Դու բանաստեղծ ես եղել, — նկատեցի ես ծիծաղելով և նայեցի Սառային:

Սառան նստած էր լուռ և կենտրոնացած հայացքով նայում էր Կովկասյան լեռների կողմը, բայց նկատեցի, որ կատաղով արած իմ նկատողության վրա հազիվ նշմարելի մի ժպիտ անցավ նրա դեմքի վրայով:

— Բանաստեղծ, — բացականչեց Գարեգինը: 
— Մի՞թե դու կարծում ես, թե նա է միայն բանաստեղծ, ով վարժվել է հանգերով ոտանավորներ գրել: 
Ամեն ոք, ով սիրում է, անպայման բանաստեղծ է: 
Ես առհասարակ բոբիկ եմ գրականության պատմությունից, շատ քիչ եմ ծանոթ մեծ պոետների կենսագրություններին, բայց համոզված եմ, որ ամենալավ պոետներն, անշուշտ, նրանք են, որոնք սիրել են, որովհետև սերը... գիտե՞ս ինչ բան է սերը: 
Սերը... 
Ասենք դու չես հասկանա, որովհետև... չնայելով, որ դու սիրո նկարագրություններ ունես քո գրվածքների մեջ, բայց սիրո իսկական նկարագիրը տալու համար պետք է...
— Բանաստեղծ դառնամ քեզ պես, — վրա բերի ես ծիծաղելով և նորից նայեցի Սառային:

— Այո, պետք է սիրես ինձ պես, ի՜նձ պես, — շեշտեց Գարեգինը և, խոնարհվելով դեպի նորատի կինը, քնքշորեն առավ նրա ձեռքն ու սկսեց կաթոգին համբուրել:

Սառան նայեց ինձ և ժպտաց այնպիսի հայացքով, որով կարծես ասում էր՝ «տեսնո՞ւմ եք որքան մեծ երեխա է»: 
Այդ լուռ դիմումի, այդ բարի ժպիտի մեջ ես հալված տեսա նրա դեպի ինձ ցույց տված սառնությունը, որ սկզբում բավական կաշկանդում էր ինձ:

Շուտով Սառայի տրամադրությունն այն աստիճան բացվեց, որ նա սկսեց ոչ միայն մասնակցել մեր խոսակցությանը, այլև վերաբերվել դեպի ամուսինը ճիշտ այնպես, ինչպես ես էի վերաբերվում — կես-լրջորեն, կես-կատակով և զիջողաբար, որ անշուշտ սիրո նշան էր, այն անմեղ սիրո, որպիսին մեծերն են տածում դեպի փոքրիկները: 
Ասենք այդպիսի վերաբերմունքի բուն պատճառը պետք էր որոնել իրեն իսկ Գարեգինի մեջ, որի անսահման բարի սիրտը, կայտառ հոգին, ոգևորված շատախոսությունը և պարզամիտ փիլիսոփայական հայացքները միշտ այդպիսի վերաբերմունք էին թելադրում փոքրիշատե խելահաս խոսակցին: 
Ինձ թվում էր, որ եթե Գարեգինը ներկա չլիներ, ես ու Սառան երկու խոսք չէինք գտնի իրար ասելու, մինչդեռ նրա ներկայությամբ մեր խոսակցությունն ի՞նչ բանի վրա ասես չէր դառնում:

Գարեգինի խանդավառությանը քիչ չէր նպաստում, անշուշտ, իմ այցը, մայիսյան հրաշալի երեկոն և մանավանդ իր պաշտած նորատի կնոջ ներկայությունը, որի գեղեցկությամբ, ինչպես թվում էր ինձ, պարծենում էր իմ առջև իր հոգու խորքում:

Այդ երեկո ես նորից առիթ ունեցա համոզվելու, որ Սառան հիրավի մի կատարյալ գեղեցկուհի էր, այն ուրույն գեղեցկուհիներից, որոնց դեմքի ինքնատիպ գծագրությունը մի անգամ տեսնելուց հետո խորապես դրոշմվում է մարդու հիշողության մեջ: 
Նա հագած ուներ յապոնական ձևի տնային թեթև վերնազգեստ կարճ ու լայն թևերով, ծայրեղերված պերճ անկվածներով: 
Երբեմն, երբ ձեռքերը բարձրացնում էր հարուստ մազերն ուղղելու, լայն թևերը ետ ծալվելով մերկացնում էին նրա արմունկները սպիտակ ու ողորկ և ծածկված փայլուն աղվամազով՝ ոսկու փոշու մեջ:

Բայց ինձ ավելի հետաքրքրում էր նրա ներքինը, քան թե արտաքինը, նրա հոգին, քան թե գեղեցկությունը: 
Ու, դիտելով նրան, աշխատում էի նրա դեպի ամուսինը ցույց տված վերաբերմունքից կանխագուշակել, թե երկա՞ր կդիմանա արդյոք այդ «մեծ երեխայի» ձեռքին: 
Թեև այդ նորատի կինը դեռևս մի կատարյալ հանելուկ էր ինձ համար, բայց լավ ճանաչելով նրա ամուսնուն, եզրակացությունս տխրառիթ էր: 
Մի կին — լիներ նա Սառան թե մի ուրիշը — կարող էր խղճալ, գուրգուրել և սիրել Գարեգինին այնպես, ինչպես մեծ քույրը փոքր եղբորը, բայց կապվել նրա հետ կանացի բոցոտ սիրով՝ անկարող էր, որովհետև Գարեգինն իր բոլոր պատվական առաքինություններով հանդերձ զուրկ էր կնոջ մեջ այդպիսի անվերապահ սեր հարուցանող բացասական առաքինությունից — արուի ամեն ինչ ընկճող, ամեն ինչ հպատակեցնող միահեծան կամքից — մի բան, որ բոլոր դրական բարեմասնություններից ավելի սիրում է կինը տղամարդու մեջ:

Մինչդեռ ես, այս խոհերին անձնատուր, դիտում էի այդ անհամապատասխան զույգը, Գարեգինը անհոգ ու երջանիկ, խոսում էր, հա խոսում, ջրաղացի չախչախի պես անդնջում:

Ու չնկատեցի, թե ինչպես արևն արդեն հանգցրել էր իր վերջին ճաճանչները, և մութը սկսել էր բարձրանալ երկրի կրծքից: 
Մի աներևույթ ձեռք կարծես գորշագույն շղարշ էր փռում քաղաքի վրա, և այդ շղարշը քանի գնում, այնքան թանձրանում էր: 
Եվ ահա այստեղ ու այնտեղ սկսեցին փայլփլել առաջին ճրագները սկզբում աղոտ, հետո քանի բարձրանում էր խավարը, ավելի ու ավելի պայծառ: 
Եվ մինչդեռ քաղաքն արագորեն սև էր հագնում՝ կորցնելով իր գծագրությունը, երկինքը դեռ երկար ժամանակ լուսավորված էր վերջալույսի մեռնող փայլով:

Շատ էի ուզում գեթ մի քանի րոպե մենակ մնալ Գարեգինի հետ, որպեսզի հարցուփորձ անեի Սառայի մասին, բայց այդ չհաջողվեց: 
Սառան շարունակ նստած էր մեզ մոտ, և եթե կարիք էր լինում հյուրասիրության վերաբերմամբ որևէ պատվեր տալու աղախնին, միշտ Գարեգինն էր գնում: 
Իսկ երբ, բավական ուշ, վեր կացա հրաժեշտ տալու, Սառան ևս եկավ մինչև դուռը ճանապարհ դնելու ինձ և ամուսնու հետ խնդրեց, որ շուտ-շուտ այցելեմ իրենց:

Բայց հանգամանքներն այնպես դասավորվեցին, որ ես, հակառակ ցանկությանս, այլևս հնար չունեցա այցելելու նրանց: 
Մի քանի օրից մի անակնկալ շտապ գործով հեռացա Թիֆլիսից և ամբողջ ամառը, մոտ երեք ամիս բացակա էի: 
Այնուհետև երբ վերադարձա, առաջին գործս այն եղավ, որ տեսության գնացի բարեկամներիս: 
Բայց նրանց բնակարանը փակ գտա, և հարևաններն ինձ ասացին, որ նորապսակ զույգը դեռևս հունիսին մեկնել է քաղաքից հայտնի չէ ուր: 
Նոր հիշեցի, որ նրանք մտադիր էին ամառը մի ճանապարհորդություն կատարելու: 
Մի ամսվա ընթացքում նորից մի քանի անգամ գնացի Գարեգինի բնակարանը և միշտ էլ բացակա գտա նորապսակ զույգին: 
Գնացի պետական կալվածների տեղական վարչությունը, և այնտեղ ինձ ասացին, որ Գարեգինը պսակվելու օրից թողել է պաշտոնը և հայտնի չէ ուր է գնացել: 
Գնացի Սառայի հորանց տուն, որ նրանցից տեղեկանամ, թե ո՞ւր է չքացել նորապսակ զույգը և ե՜րբ կվերադառնան, բայց այնտեղ էլ այն միայն իմացա հարևաններից, որ Բաղիրյանը տնով-տեղով քոչել է Բաթում, պաշտոնով փոխադրվելով այնտեղի մաքսատուն:

Վերջ ի վերջո ստիպված եղա դադարեցնել որոնումներս և նույնիսկ գրեթե մոռացել էի բարեկամներիս, երբ բախտը նորից դեմ հանդիման բերեց մեզ իրար, բայց այս անգամ այնքան անակնունելի, այնքան տարապայման պարագաներում, որ այն, ինչ որ պատահեց, մինչև օրս էլ մղձավանջային մի ծանր երազ է թվում ինձ:

Սակայն առաջ չվազեմ և դեպքերը պատմեմ իրենց հաջորդականությամբ:

ԵՐԿՐՈՐԴ ՄԱՍ
1
Նոյեմբերի մի ցուրտ գիշեր, երբ, երեկոյան պաշտոնական աշխատանքս վերաջացնելուց հետո, վերադարձա տուն և մտա ննջարանս` գրական գործովս պարապելու (ննջարանս միշտ տաք էր, որի պատճառով այդտեղ էի փոխադրել գրասեղանս), ակամա կանգ առա զարմացած: 
Գրասեղանիս վրա վառվում էր լամպը: 
Մահճակալիս վրա երեսնիվեր պառկած էր մեկը և խռմփալով քնած էր: 
Վերմակը, ինչպես երևում էր, սկզբում ծածկել էր, բայց հետո, քնի մեջ, պատի կողմն էր գցել: 
Աջ ձեռքը կախ էր ընկել, մահճակալից ներքև: 
Ժիլետի կոճակները բաց էին, և տակից երևում էր սատինի կապույտ վերնաշապիկը, որի օձիքը կապվում էր կողքից: 
Բաճկոնը, մաշված աստառով, կախված էր մահճակալի գլխից: 
Գլխարկը, ուսանողական կապույտ երիզով, ընկած էր բաճկոնի տակ հատակի վրա: 
ճամփորդական երկարաճիտ կոշիկներից մեկը հագին էր, մյուսը երկարումեկ պառկած էր մահճակալի առջև: 
Աթոռի վրա ընկած էր ձմեռվա վերարկուն մազի օձիքով և մաշված աստառով, որի տակից տեղ-տեղ սպիտակին էր տալիս բամբակը: 
Սենյակի անկյունում դրված էր մի ահագին ճամպրուկ՝ թոկով կապկպած, ջարդված ու ճխլված:

Զարմանքը տիրել էր ինձ: 
Մոտեցա, որ լավ դիտեմ, թե ով կարող էր լինել այդ անկոչ հյուրը, որ այդպես ազատ– համարձակ եկել տեղավորվել էր սենյակումս: 
Կարճ խուզած, բայց շատ խիտ և շատ սև ու փայլուն մազերով, ժամանակին չսափրած լիքը դեմքով և առատամազ հոնքերով, արծվաքիթ մի երիտասարդ էր, — բոլորովին անծանոթ մի դեմք: 
Դուրս գնացի խոհանոց, զարթեցրի ծառային և սկսեցի հարցուփորձ անել: 
Նրա քնաթաթախ կցկտուր խոսքերից այս միայն իմացա, որ անկոչ հյուրս եկել է կառքով, մթնշաղին, մի ուրիշ պարոնի հետ, այդ պարոնը հեռացել է նույն կառքով, իսկ հյուրս իր ճամպրուկով ուղղակի մտել է, իմ անունս է տվել, ուտելու բան է պահանջել և, ոչինչ չստանալով, հանվել պառկել է անկողնումս, պատվիրելով, որ երբ գամ, զարթեցնի:

Վերադարձա ննջարանս և սկսեցի նորից դիտել քնած հյուրիս դեմքը: 
Երկար ժամանակ հիշողությանս մեջ պրպտում էի ինձ ծանոթ հին, մոռացված դեմքեր, որպեսզի նմանություն գտնեի դրանցից որևէ մեկի և անկոչ հյուրիս միջև, բայց և այնպես քնածի դեմքը մնում էր բոլորովին անծանոթ:

Ու մինչդեռ կանգնած էի նրա առջև և ապարդյուն պրպրտումներ էի անում հիշողությանս մեջ, նա, բերանը բաց, շարունակում էր խռմփալ այնքան ուժգին, որ զարմանում էի, թե ինչպես էր, որ իր սեփական խռմփոցի ձայնը չէր զարթեցնում նրան: 
Երբեմն խռմփոցը կտրվում էր, և նրա թաց բերանից այնպիսի կերկերուն ձայներ էին դուրս գալիս, որ ինձ թվում էր, թե խեղդվում է.



 --------------------------------------- 


Ձեռքս կամաց տարա նրա ուսին ոչ այնքան նրան զարթեցնելու, որքան նրա անտանելի խռմփոցի ձայները կտրել տալու համար: 
Ձեռքիս շփումից նա հանկարծ մի կատաղի խռռոց արձակեց, լռեց, շարժվեց և աչքերը բանալով ուղղակի տնկեց վրաս խոր քնից հանկարծ արթնացածի խելագար հայացքով, հետո աչքերը ման ածեց այս ու այն կողմը և նորից բերեց տնկեց վրաս:

— Մարգարյանն ես, չէ՞, — հարցրեց խռպոտ ձայնով:

Ոչինչ չպատասխանեցի: 
Այժմ, որ նրա աչքերը, — խոշոր, սև աչքերը, — բաց էին, ինձ թվաց, թե այդ դեմքը ծանոթ է ինձ:

Ոտները ցած դրեց մահճակալից և սկսեց հետաքրքիր հայացքով նայել աչքերիս:

— Դե Միքայել Մարգարյանն ես, է՛լի, որ կաս, — ասաց դրական կերպով, կանգնեց, գրկեց ինձ և համբուրեց շրթունքներս: 
— Բայց այդ ի՞նչ է, արդեն ծերանո՞ւմ ես. մազերդ սկսել են սպիտակել:

— Ներողություն... ես... — թոթովեցի նրա անսպասելի մտերմական վարմունքից շփոթված, դեռևս լավ չկարողանալով մտաբերել, թե ով է:

— Պա՜հ, չես ճանաչո՞ւմ, — բացականչեց նա անկեղծ զարմանքով, — Թուսյանը չե՞մ, Ռուբեն Թուսյանը:

— Սա...
— Հա՜, հա՜, հենց ինքը Սատանի ճուտը. — իսկույն լրացրեց նա խոսքս:

Ձեռքս խփեցի ճակատիս: 
Նոր հիշեցի, որ մի ժամանակ, շատ տարիներ առաջ, դասընկերներ ենք եղել, և նա մեր ընկերական շրջանում այդ մականունով էր հայտնի իր շատ չարաճճի բնավորության և արարքների պատճառով:

— Դե որ հիշեցիր, արի մեկ էլ պռոշտի անենք:

Ու, չնայելով խուսափումիս, որովհետև բերանից ծխախոտի ծանր հոտ էր փչում, նորից համբուրեց շրթունքներս և գնաց նորից նստեց մահճակալի վրա:

— Դու այնքան փոխվել ես… — ասացի՝ մի բան ասած լինելու համար:

— Տնաշեն, բա այսքան տարիների ընթացքում մարդ չի փոխվի՞... մանավանդ արևելցին, որ այսօր, տեսնում ես, մազ չկա երեսին, իսկ վաղն արդեն արջի պես մազակալել է. Դե ասա տեսնեմ ոնց ես, ոնց չես, ի՞նչ ես անում:

Ու առանց սպասելու, որ ասեմ, թե ոնց եմ, ոնց չեմ և ինչ եմ անում, հարցրեց,
— Ժամը քանի՞սն է:

Նայեցի ժամացույցիս, տասնևմեկն էր:

— Պա՜հո, քնել եմ է՞: 
Շնորհակալ եմ, սենյակդ տաք էր: 
Ճանապարհին շան պես մրսում էի: 
Հազիվ ջանս տեղն է եկել, Վլադիկավկազից սկսած բեռնակիր ֆուրգոնով եմ եկել, ոսկրներս սաղ ջարդուփշուր արեց:

Հորանջեց, ձեռքերը տարավ վզի ետևը, մատները հյուսեց իրար մեջ և ամբողջ մարմնով ճմլկոտաց այնքան ուժգին, որ մատների խաղերը և վզի ոսկորները ճրթճրթացին:

— Այս անտեր մազոլն էլ հո հոգիս հանում է, — ասաց և, կոշիկն առնելով հատակից, սկսեց հագնել դեմքի ցավագին ծամածռություններով ու տնքտնքոցով, հետո վեր կացավ և կուզեկուզ եկավ կանգնեց առջևս:

— Ինչ եմ ասում, Մարգարյան: 
Գիտեմ, շատ էլ սրտովդ չի լինի, բայց ուզես-չուզես՝ քո հյուրն եմ: 
Շատ չէ, մի քանի օր միայն, մինչև որ տանից պատասխան գա: 
Փողս այնպես հատել է, որ ոտներիցս կախես, մի սև գրոշ չի ընկնի գրպանիցս: 
Ոնց ուզում ես՝ հաշվիր — Պետերբուրգից մինչև Թիֆլիս երեք տեղ պարտք եմ արել, մի տեղ էլ ոսկե ժամացույցս եմ գրավ դրել: 
Գնում եմ տուն: 
Հայրս մեռնում է, գրել էր, որ հոգուն վրա հասնեմ, ու փող չէր ուղարկել: 
Թե որ Սարումյանը չպատահեր, — հիշո՞ւմ ես, ինչքան էի լացացնում նրան դպրոցում, — թե որ նա չպատահեր, ստիպված պիտի լինեի փողոցում գիշերելու: 
Ասաց, թե տնփեսա է, հարմարություն չունի իր մոտ տանելու, մի խոսքով, գլխից ռադ արավ ու բերեց քեզ մոտ: 
Տեսնում ես, ես մեղավոր չեմ, թե նեղանալու ես, նրանից նեղացիր:

— Ինչո՞ւ պիտի նեղանամ:

— Դե ի՜նչ գիտեմ: 
Մի քիչ աներես մարդ եմ, գիտես, է՜լի: 
Նոր հո չես ճանաչելու: 
Սարումյանից փող ուզեցի, չտվեց, ասաց՝ չունի: 
Սուտ էր ասում սրիկան: 
Բայց ստիպված էր կառքիս փողը տալ:

Այս ասելով՝ մոտեցավ լվացարանին և սկսեց լվացվել: 
Երեսը սրբելիս եկավ նորից կանգնեց առջևս:

— Հիմա գիտե՞ս ինչ կա, Մարգարյան, ես շան պես քաղցած եմ, քունս էլ հանել եմ: 
Մի քիչ որ բան տաս ուտեմ, հորդ հոգին արքայությունը կգնա:

Ասացի, որ սովորաբար չեմ ընթրում, ուստի ուտելու բան չունեմ տանը, այդ ժամին խանութներն էլ փակ են, որ ուտելու բան բերել տամ, և առաջարկեցի, որ եթե ուզում է, գնանք մոտակա ճաշարանը:

— Ես կլուբ կուզեի, բայց վնաս չունի, կլուբը հեռու է, ժամանակն էլ ուշ է, երևի դու կուզես շուտ քնել: 
Գնանք ճաշարան:

Երեսսրբիչը շպրտեց աթոռի վրա, արագորեն կոճկեց ժիլետը, բաճկոնը հագավ, ծոցի գրպանից հանեց սանրը, մազերը, հոնքերն ու բեղերը սանրեց, աչքերով որոնեց, գտավ գլխարկը, թափ տվեց, ծածկեց, վերարկուն հագավ, ու դուրս եկանք:

2
Ճանապարհին առավ թևս և խոսում էր այնպիսի մտերմությամբ, որ կարծես ինձնից ավելի սրտակից բարեկամ չուներ: 
Ճիշտ է, մի ժամանակ դասընկեր էինք եղել, բայց այդ այնքան վաղուց էր, որ ես ոչ միայն իսպառ մոռացել էի նրան, այլև այժմ, որ նորից հանդիպել էինք իրար, ոչ մի կապ չէի զգում իմ ու նրա միջև: 
Եվ այդ էր պատճառը, որ նրա մտերմական վարմունքն սկզբում բավական տարօրինակ և նույնիսկ անախորժ էր թվում ինձ: 
Բայց հետո, երբ նրա բնավորությունն սկսեց կամաց-կամաց պարզվել ինձ համար, մի գիծ այդ բնավորության մեջ — թեև բացասական — կարծես թե գրավեց ինձ. այդ գիծն այն էր, որ նա ցինիկի պես անկեղծ էր, լրբի պես համարձակ և երեխայի պես անփույթ: 
Ինձ թվում էր, թե նա ընդունակ էր և՜ ամենամեծ ցածությունը գործել, և՜ ամենամեծ առաքինությունը, և երկու դեպքումն էլ առանց իր արածի գիտակցությունն ունենալու, ինչպես մի մարդ, որ գործում է լոկ րոպեի ազդեցության տակ:

— Գլխարկիցդ տեսնում եմ, որ ուսանող ես, ո՞ր մասնաճյուղն ես ուսումնասիրում, — հարցրի:

— Բոլորը, այսինքն՝ էրոտիկականը, կոնծաբանականը, կարտյոժնիկականը, թատերական-ցիրկային-կուլիսականը, բորսայականը, տոտալիզատորականը և ուրիշ ի՞նչ նման ական ուզում ես, — շարեց իրար ետևից Թուսյանը, առանց բնավ ցույց տալու, թե կատակ է անում: 
Ասենք, կատակ անելիս էլ, լուրջ խոսելիս էլ նա միշտ միևնույն տոնով էր խոսում: 
— Ալս գլխարկս էլ որ տեսնում ես, — ավելացրեց նա, — շատ վաղուց է հրաժարական տվել ինձ, բայց հիմա, որ տուն եմ գնում, առել գլխիս եմ դրել, որ հորս ցույց տամ, թե դեռ ուսանող եմ, թե չէ՝ էլ մի քոռ կոպեկ էլ չի ուղարկի, որ աչքս կոխեմ, եթե, իհարկե, արդեն հոգոցն հանգուցելոց եղած չի լինի:

— Լավ, էլ ինչո՞ւ ես նստել Պետերբուրգում, — շարունակեցի հարցուփորձս:

— Որովհետև հեչ միտք չունեմ ճգնելու: 
Երբ որ կտեսնեմ մի ոտս արդեն գերեզմանումն է, նոր կգամ ձեր այս մեռելների աշխարհը հոգիս աստծու փայ անելու: 
Ահավասիկ, նայիր չորս կողմդ. դեռ կեսգիշեր էլ չկա, և փողոցն այնքան սուսուփուս է, որ կարծես ամեն մի տան մեջ մի մեռել կա: 
Եվ սա քո գովական Կովկասի մայրաքաղաքն է, հապա որ մեր գավառական օրհնյալ քաղաքը գաս տեսնես...
Ճաշարանը, ուր մտանք, բոլորովին դատարկ էր: 
Բուֆետչիկը համրիչն առջևը, ինչ-որ հաշիվներ էր անում, սպասավորներից մեկը քնած էր գլուխը սեղանի վրա դրած, մի ուրիշը, ոտները խաչաձև և անձեռոցիկն ուսին, մեջքը հենել էր պատին և բութ հայացքով նայում էր դռանը, ըստ երևույթին քունը հաղթահարելով:

— Ահավասիկ քեզ մի ուրիշ ապացույց, որ ես ընկել եմ մեռելների աշխարհը, — ասաց Թուսյանն աչք ածելով ընդարձակ դատարկ սրահում, — ռեստորան, գիշեր և տորիչելյան դատարկություն, ոչ մարդ, ոչ մյուզիկ, ոչ ծխախոտի ծուխ: 
Հրաշալի է:

Նստեցինք սեղաններից մեկի մոտ, և Թուսյանն սկսեց ընթրիքի մասին պատվեր տալ ծուլաբար մոտ եկող սպսավորին, անդադար դիմելով ինձ, «Ես բիֆշտեքս կուտեմ, դո՞ւ: 
Կոնյակ չե՞ս խմի, ես մի բաժակ կկոնծեմ» և այլն: 
Կոնյակը կոնծեց մի ումպով: 
Մինչև բիֆշտեքս կբերեին, սառը մսեղենի վրա ընկավ քաղցած գայլի պես: 
Բիֆշտեքսն էլ լկշտացրեց, և դարձյալ մսեղեն պահանջեց: 
Եվ այդ բոլորը ջրեց մի շիշ կարմիր գինով: 
Հետո ծխախոտ պահանջեց և հրամցրեց, որ ես էլ ծխեմ: 
Հրաժարվեցի, որովհետև չէի ծխում:

— Ի՞նչ տեսակ մարդ ես, — ասաց, — ոչ ծխում ես, ոչ խմում, ոչ էլ կարգին հաց ուտում, քեզ հետ քեֆ անել չի կարելի:

Դանակով ծեծեց գինու դատարկ շիշը և պատվիրեց, որ մի շիշ էր բերեն:

— Կուզե՞ս ասեմ այս րոպեիս ինչ ես մտածում, — ասաց, տեսնելով, որ ես սուսուփուս նստած դիտում եմ իրեն:

— Ի՞նչ,
— Մտածում ես. «էս հարամզադեն համ ի՜մ հյուրն է, համ էլ ինքն է բաներ պահանջում, որ զահրումար անի»: 
Չէ՞:

Ծիծաղեցի:

— Տեսնում ես, չսխալվեցի, — վրա բերեց Թուսյանը լուրջ: 
— Ինչ ուզում ես՝ ասա, անմիտ սովորություններով լի է մեր կյանքը: 
Այդպիսի սովորությունների կարգը պիտի դասել անշուշտ մի կողմից հյուր լինելու, մյուս կողմից հյուր պատվելու ցերեմոնիաները. Մի կողմից՝ չեմ ուզում — ջիբս դիր, մյուս կողմից, անուշ արա — քթովդ դուրս գա: 
Կեղծիք է, չէ՞: 
Իսկ կեղծիքն ինձնից ավելի կատաղի թշնամի չի կարող ունենալ: 
Մի բան, որով կարող եմ պարծենալ, այդ այն է, որ ոչ ոքից և ոչ մի բանից չեմ քաշվում, որովհետև քաղաքավարությունը, համեստությունը, ամոթը և այլ նման, այսպես կոչված, առաքինությունները քողարկված կեղծավորություն եմ համարում, որ մարդիկ հնարել են իրենց վատ ներքինը ծածկելու համար, ինչպես աղբակույտը ծածկես թավշյա ծածկոցով: 
Տկլոր երեխան գլխիգլոր է գալիս, ցուցահանելով իր բոլոր հրաշալիքներն առանց ամաչելու: 
Ինչո՞ւ: 
Որովհետև, — կասեիր դու, — նրա մեջ դեռ չի զարթել ամոթի զգացումը: 
Իսկ ես կասեմ՝ որովհետև նրա հոգին դեռևս չի ապականվել: 
Ապականված հոգին է միայն, որ ամոթ է զգում:

— Դու այդ աֆորիզմները ո՞րտեղից ես վերցրել, — նկատեցի ես ժպտալով:

Մի ձեռքով գինու բաժակը մոտեցնելով շրթունքներին, մյուսով մատնանշեց իր ճակատը, ասել ուռելով, թե իր սեփական գլխից:

— Գիտե՞ս ինչ կա, Մարգարյան, — ասաց բաժակը դատարկելուց հետո մի կտոր հաց ու պանիր գցելով բերանը, — երբեմն լավ է, որ մարդ զոռ է տալիս խելքին, շատ անգամ այնպիսի բաներ է գտնում այս անտերի մեջ, որ զարմանալի: 
Հետո, դու նկատե՞լ ես, որ մարդիկ խմելիս միշտ փիլիսոփա են դառնում: 
Ես թեև շատ էլ չեմ սիրում փիլիսոփայությունն առհասարակ, իբրև «пленнoй мысли раздражени», ինչպես ասում է բանաստեղծը, բայց և այնպես ինքս մասամբ փիլիսոփա եմ, այսպես ասած՝ Էպիկուրյան կարգի փիլիսոփաներից: 
Եվ իմ այդ կարգի փիլիսոփայական ուղեղով ես հսկայական հիմարներ եմ համարում առհասարակ այն մարդկանց, որոնք ներկան զոհում են ապագայի համար: 
Մի ընկեր ունեի ուսանողներից՝ չափազանց ջանասեր և իր կեղևի մեջ պինդ փակված, ինչպես անպետք մի տխիլ, որ ատամով չի կոտրվում, գրպանում որ մի մանեթ ունենար, մորթեիր — մի կոպեկ չէր ծախսի, ասում էր՝ վաղը քաղցած կմնամ, բայց մոռանում էր, որ այսօր քաղցած է մնում: 
Իսկ ես, ընդհակառակը, այսօր ինչքան փող ուզում ես դիր գրպանս, վաղը կտեսնես մի կոպեկ չկա: 
Քերականության միջից պետք է ջնջել ապառնի ժամանակը: 
Ապագա չկա, որովհետև անհայտ է, իսկ ինչ որ անհայտ է, այդ մասին մտածելն ու հոգալը բնականաբար հիմարություն է: 
Վաղվան մասին մտածում են վախկոտները, այսինքն նրա՜նք, որոնք վստահություն չունեն իրենց ուժերի վրա:

Նորից լցրեց իր բաժակը և, տեսնելով, որ իմը դեռ լիքը դրված է առջևս, բացականչեց.
— Տո՜, խմիր, է՛: 
Չլինի՞ դու էլ իմ ասած վախկոտներիցն ես. վախենում ես հարբես և վաղն անպետք դառնաս գործի համար:

— Շատ ճիշտ գուշակեցիր, — նկատեցի ես ժպտալով: 
Բաժակը, որ արդեն մոտեցրել էր շրթունքներին, նորից դրեց սեղանի վրա և դարձավ ինձ շատ լուրջ տոնով.
— Լսիր, Մարգարյան: 
Թեև ինձնից քեզ խրատ չի հասնի, բայց և այնպես խորհուրդ կտամ — երբեք չմտածես վաղվա մասին: 
Այլապես ամբողջ կյանքդ կթունավորես: 
Ի՞նչ է կյանքը: 
Կամ, ավելի ճիշտ ձևակերպենք, ի՞նչ պետք է լինի կյանքը այն դժբախտ մահկանացուի համար, որի անունն է մարդ րոպեական հաճույք և հաճոյական րոպեների մի շարահար շղթա, մինչև որ կգա անխուսափելի սահմանը, որից դենն արդեն Նիրվանայի թագավորությունն է: 
Է՜հ, երբ որ ներկա րոպեի հաճույքը վանում ես քեզնից ինչ-որ անհայտ վաղվան հաշիվներով, էլ ի՞նչու ես ապրում: 
Այդպիսով իբր թե խոհեմությամբ, — ա՜յ մի բան, փայտի պես բութ ու անհամ, որ ատելով ատում եմ, — իբր թե խոհեմությամբ, բայց իսկապես վախկոտությամբ, միշտ էլ չես անի ա՜յն, ինչ որ թելադրում է սիրտդ, մարդկային բնույթը, միշտ կզսպես քեզ ժլատ մարդու պես, իսկ հետո մեկ էլ տեսար չկաս, Նիրվանա: 
Այդպիսի կյանքը ոչ այլ ինչ է, եթե ոչ մի անվերջ մեծ պաս առանց զատկի: 
Մահվան գաղափարը խելացի մարդու համար մեծ խթան պետք է լինի ամեն բան անելու, այսինքն այն ամենը, ինչ որ կարող է հաճույք պատճառել: 
Այսօր թե վաղը պետք է մեռնեմ, չէ, էհ, երբ որ այդպես է, ինչո՞ւ չօգտվեմ կյանքից, ինչո՞ւ չանեմ այն, ինչ որ սիրտս ուզում է, և ինչ որ կարող եմ անել այս րոպեին: 
Ես դեռ կանեմ, հետո հերն անիծեմ, ինչ ուզում է, թող լինի: 
Սա անարխիա է, կասես, ոչ, սա ինքը կյանքի փիլիսոփայությունն է: 
Հին փիլիսոփաների մեջ ամենից խելոքը, իմ կարծիքով, Էպիկուրն էր խլի՜ր կյանքիցս ա՜յն ամենը, ինչ որ հաճույք կարող է պատճառել քեզ և ոչ մի բանի մասին մի մտածիր: 
Այս է՝ աստված լուսավորի նրա հոգին:

Եվ Թուսյանը դատարկեց գինու բաժակը:

— Բայց դու մոլորության մեջ ես, — այլևս չկարողանալով համբերել, նկատեցի ես: 
— Էպիկուրն այդպիսի բան չի քարոզել: 
Դու միայն կրկնում ես տարածված ընդհանուր սխալ կարծիքը նրա վարդապետության մասին, մի կարծիք, որի աղբյուրը ստոիկների զրպարտությունն է: 
Ինչպես հայտնի է, ստոիկները Էպիկուրի հակառակորդներն էին և ամեն տեսակ ափեղցփեղ բաներ էին տարածում նրա վարդապետության մասին, որպեսզի վարկաբեկեն նրան:

— Ի՞նչպես, — զարմացավ Թուսյանը:

— Այ ինչպես: 
Եթե դու քիչ թե շատ հետաքրքրված լինեիր փիլիսոփայության պատմությամբ, կտեսնեիր, որ քո հավանած այդ փիլիսոփան ճիշտ հակառակն էր քարոզում այն բանին, ինչ որ դու ես դավանում և անում: 
Ամենից առաջ պետք է իմանաս, որ Էպիկուրը շատ սակավապետ մարդ էր, գործ էր ածում ամենահասարակ կերակուր և խմում էր միմիայն ջուր: 
Այն այգու մուտքի վրա, ուր նա հավաքում էր իր բարեկամներին, այսպիսի մակագրություն կար, «Ո՞ւզում եք հաճելի ժամանց ունենալ — մտեք այստեղ, ուր կգտնեք գարու հաց և աղբյուրի մաքուր ջուր»: 
Իսկ դու այնպիսի խորտիկներ ես ուտում և առհասարակ այնքան ես ուտում ու խմում, որ քիչ է մնում ինձ էլ կուլ տաս: 
Այդ մարմնական ֆիզիկականը: 
Իսկ հոգեկան-բարոյականը...
— Հոգուդ սատկեմ, Մարգարյան, սպասիր, — հանկարծ ամբողջ կրծքով առաջ նետվեց Թուսյանը, — էքստրա քո կենացը խմեմ շատ տեղին նկատողությանդ համար: 
Ճիշտ է, թեև ուտել-խմելս մի քիչ թանկ կնստի քեզ, բայց պետք է ներես հանուն մեր հին բարեկամության նորոգման:

Այս ասելով, բաժակը նորից լցրեց, խմեց մինչև վերջին կաթիլը, լեզուն ծլմփացրեց և, արմունկներով հենվելով սեղանին, աչքերը տնկեց աչքերիս:

— Այդ մարմնական-ֆիզիկականը, հետո՞:

— Ինչ վերաբերում է հոգեկան-բարոյականին, այսինքն նրավարդապետության էականին, — շարունակեցի ես, — , ճիշտ է, Էպիկուրը ստոիկներին հակառակ, պնդում էր, թե երջանկությունը հաճույքի մեջ է, բայց ամեն մի հաճույք ճաշակելուց առաջ ամենախիստ քննության էր ենթարկում հավանական հետևանքը, որովհետև, ասում էր, կան հաճույքներ, որոնց հետևանքը դառն է լինում: 
Այ, օրինակ, այս րոպեին, ինչպես տեսնում եմ, որ դու հաճույք ես զգում, գինի խմելուց, բայց գիտեմ, դու էլ գիտես, որ վաղը ամբողջ օրը տրամադրությունդ շատ վատ պետք է լինի:

— Ի՞նչ, գլխի ցավ և ա՞յլն: 
Անհոգ կաց, այդ կողմից ես ապահովագրված եմ, որովհետև վաղուց է, որ խմելը սովորություն եմ դարձրել:

— Այդ ավելի վատ: 
Եթե ամեն մի հաճույք սովորություն ես դարձրել, ուրեմն հաճույքները կորցրել են քեզ համար իրենց նպատակը — քաղցրությունը կամ, ինչպես Էպիկուրն էր ասում, երջանկությունը: 
Հենց այդ նպատակը պահպանելու և ուժեղացնելու համար էր, որ Էպիկուրը քարոզում էր ժուժկալություն, — և ոչ թե անսահման սանձարձակություն, ինչպես դու ես հասկանում, — որովհետև հայտնի է, որ պահեցողությունից և ինքնազսպությունից հետո հաճույքի քաղցրությունն ավելի ուժեղ է լինում: 
Ավելի վաղը քան թե այսօր, ավելի ապագան, քան թե ներկա րոպեն, — ահա՜ Էպիկուրի վարդապետության իսկական իմաստը, այսինքն քո դավանանքի ճիշտ հակառակը:

— Հե՜րն անիծեմ, — բացականչեց Թուսյանը, — կարծում ես՝ կվիճե՞մ: 
Չեմ վիճի: 
Բայց և այնպես թույլ տուր ասե՜մ, որ ես չհավանեցի և չեմ կարող հավանել քո Էպիկուրին, որովհետև որտեղ խոսք կա ժուժկալության, պահեցողության և ինքնազսպողության մասին, այնտեղ մղդսիության հոտ է փչում, իսկ մղդսին ու մղդսիությունն ինձնից ավելի մեծ թշնամի չեն կարող ունենալ: 
Ուրեմն, չնեղանաս, Մարգարյան, չնայելով բոլոր պերճախոս բացատրություններիդ և հերքումներիդ, ես մնում եմ դարձյալ իմ Էպիկուրի հետ և նորից խմում եմ նրա ողորմաթասը:

Արդեն արբած էր, բայց շարունակում էր խմել, ըստ երևույթին, ոչ թե նրա համար, որ ուզում էր, այլ որովհետև, ինչպես ասաց, սովորություն էր դարձրել: 
Խմում էր ու ծխում, ծխում էր ու խմում և ոչ մի րոպե դադար չէր տալիս լեզվին: 
Համբերությամբ սպասեցի, մինչև որ մի շիշն էլ դատարկեց, հետո պատվիրեց, որ վճարեմ, և, վերջապես դուրս եկանք ճաշարանից:

— Հիմա գիտե՞ս ինչ, Մարգարյան, — ասաց թևս առնելով և ոտներն ու լեզուն մի քիչ շաղելով: 
— Ես ախր սովոր եմ լուսացնելու, բայց դու, ինչպես տեսնում եմ, պուրիտանական բնավորության տեր մարդ ես: 
Եթե այդպես չլիներ, կառաջարկեի, որ այսքան ուտել-խմելուց հետո մի, այսպես ասած, էքսկուրսիա կատարեինք դեպի...
Ես թույլ չտվի, որ խոսքը վերջացնի, և հանգիստ, բայց լուրջ ու կտրուկ եղանակով ասացի, որ մենք էքսկուրսիա ենք կատարում դեպի տուն, ուր նա այնքան ուտել-խմելուց հետո հանգիստ կպառկի կքնի:

Տանը անկողին պատրաստեցի ընդունարանումս: 
Բայց նա դեռ երկար ժամանակ ինձ հանգիստ չտվեց իր արբածի անվերջ շատախոսությամբ:

3
Առավոտյան վեր կացավ բավական ուշ և երկար ժամանակ լվացվում էր ու մաքրվում: 
Թեյից առաջ կոնյակ պահանջեց և նախաճաշում էր նախանձելի ախորժակով: 
Այնինչ ես արդեն բավական ուշացել էի գործից և վեր կացա, որ գնամ: 
Հայտնեցի, թե երբ և որտեղ եմ ճաշում, և ասացի, թե կարող է գալ ինձ մոտ, միասին կճաշենք:

— Այդ իր կարգին, — ասաց: 
— Բայց այս րոպեին ինձ փող է հարկավոր: 
Նախ ուզում եմ հեռագիր տամ տուն, որ փող փոխադրեն, թե չէ՝ Թիֆլիսից ոտս դուրս դնել չեմ կարող, երկրորդ՝ պետք է բաղանիս գնամ, որովհետև ճանապարհին շատ եմ փոշոտվել, և երրորդ՝ պետք է արտաքինս մի քիչ Կարգի գցեմ, թե չէ՝ սրանով մարդամեջ երևալ չի կարելի:

Եվ նա ցույց տվեց իր հագուստը, որր ցերեկվա լույսի տակ շատ խղճուկ տպավորություն էր գործում:

— Ասենք, ինձ շատ փող հարկավոր չէ, — ավելացրեց նա. — մի տասը-տասնհինգ ռուբլի որ տաս, բավական կլինի, պետք է մի կամ մի զույգ շապիկ և մի փողկապ առնեմ, ուրիշ ոչինչ, իսկ չեմոդանումս մի քիչ օրինավոր հագուստ կա, մի վախենա:

Տվի պահանջած գումարը և դուրս եկա, թողնելով նրան վերջացնելու իր նախաճաշը:

Ճաշին սպասում էի նրան ժամադրավայրում, բայց չերևաց և այդ օրը գիշերն էլ տուն չեկավ: 
Ծառան պատմեց, որ առավոտյան իմ գնալուց հետո նա էլ շուտով դուրս էր գնացել, հետո մի քանի ժամից վերադարձել, հագուստը փոխել ու նորից դուրս գնացել: 
Երկրորդ օրն էլ չերևաց: 
Երևաց միայն երրորդ գիշերը շատ ուշ, երբ ես տանս նստած դեռ պարապում էի:

Արտաքուստ բոլորովին կերպարանափոխվել էր: 
Հագած էր շատ լավ կարած սև բաճկոն շատ լավ կտորից, գունավոր փայլուն ժիլետ և փայլուն կոշիկներ սուր քթերով և կոճակներով: 
Շապիկը նոր էր, շատ բարձր, փղոսկրի պես փայլուն օձիքով և արյան պես կարմիր փողպատով, որի բարձիկի վրա շողշողում էր մի, ըստ երևույթին, իսկական ադամանդ: 
Կարճ խուզած չափազանց սև ու փայլուն մազերը բաժանված էին կողքից անգլիական ձևով, իսկ մաքուր սափրած մսեղ երեսի կաշին պլպլում էր սոխի կճեպի պես: 
Ուսանողական խունացած գլխարկի տեղ ծածկել էր մոխրագույն մորթե գլխարկ՝ մեջտեղից ծալված, բայց վերարկուն նույնն էր:

Իսկույն նկատեցի, որ խմած է:

— Ամենից առաջ հարցնեմ, — ասաց, վերարկուն հանելով, — հեռագրիս պատասխանը չկա՛:

Վերցրի տվի պատասխանը, որ ստացվել էր դեռևս նախորդ օրը:

Բաց արեց, լուռ կարդաց և հանգիստ գցեց գրասեղանի վրա:

— Աչքդ լույս, — ասաց, — հայրս այլևս միտք չունի մեռնելու, հետևապես կարիք չկա շտապելու, իսկ փողը աստված կտա: 
Իր գավառական խելքով մտածել է — հալա հո բերել եմ Թիֆլիս, այնտեղից երևի մի քանի մանեթ կճարի կգա, ու, որ եկավ, ոտները կկապեմ վեր կգցեմ խանութումս, որ վաշխառուական դավթարներս պահի: 
Գիտե՞ս քանի տոկոս է առնում և քանի քյասիբի է աղի արցունքով ճամփու դրել... 
Ես ինքս, ազնիվ խոսք եմ ասում, գրեցի լրագրում, իհարկե, կեղծ ստորագրությամբ: 
Շատ դես ընկավ, շատ դեն ընկավ, որ գտնի թղթակցին, բայց որտե՜ղ: 
Տիպ եմ ասում է՛: 
Հայրս է, բայց աստված հեռու պահի ամեն մի որդու այդպիսի հայրերից: 
Ես ինքս էլ, իհարկե, մի բարի պտուղ չեմ, բայց փողի համար այդպես հոգի տալ — այդ ես ուղղակի չեմ հասկանում: 
Գիտե՞ս որքան էր նրա ուղարկած փողն ինձ Պետերբուրգ. — երեսուն ռուբլի կամ երեսուն անգամ հարյուր կոպեկ: 
Դե արի Պետերբուրգի պես մի տեղում ապրիր կոպեկներով:

Մի ծխախոտ հանեց, վառեց լամպի վրա և նստեց դիմացս, գրասեղանի մոտ:

— Այդ թող և ինձ ասա, ո՞րտեղ էիր երեկ և ո՞րտեղ գիշերեցիր, — հարցրի:

— Սարումյանի տանը, այսինքն նրա կնոջ տանը, որովհետև չէ որ նա տնփեսա է: 
Ճաշին գնացի նրանց մոտ, հետո երեկոյան կլուբ գնացինք,այնտեղ էլ ընթրեցինք և գիշերն արդեն ժամը երկուսն էր, որ դուրս եկանք: 
«Այս ժամին ո՞ւր գնամ, — ասում եմ. — Մարգարյանին չեմ ուզում անհանգստացնել, քեզ մոտ պետք է տանես ինձ»: 
Շատ էլ չէր ուզում, բայց ի՞նչ կարող էր անել:

— Ինչո՞ւ չէր ուզում:

— Չգիտեմ, վախենում է կնոջից, թե խանդոտ է: 
Կնոջը տեսե՞լ ես: 
Մի քիչ ջահել չէ, բայց վնաս չունի... ասող խոսող, կրակոտ: 
Ուրախությամբ համաձայնեց, որ գնամ իրենց մոտ: 
Ֆլիրտից-բանից կարող էր լինել, բայց դե մարդը շարունակ ցցված էր մոտներս: 
Այսօր էլ նրանց մոտ ճաշեցի: 
Իսկ հիմա գալիս եմ ուղղակի առանձին կաբինետից...
— Բայց դու փող չունեիր:

— Գիշերը խաղացի կլուբում և մի վաթսուն ռուբլու չափ տարա:

— Առանց փողի՞:

— Ինչո՞ւ առանց փողի, քո տված տասնհինգ մանեթից դեռ մի քանի կոպեկ մնացել էր գրպանումս. — հեգեց Թուսյանը: 
— Մարդը նա է, Մարգարյան, ով քեֆ է քաշում առանց փողի, թե չէ փողով անդամալույծներն էլ պար կգան: 
Ես միշտ փող ունեցել եմ և միշտ էլ չեմ ունեցել, որովհետև ունեցածս իսկույն ծախսել եմ կամ բաժանել կարիքավոր ընկերներիս: 
Չունեցածս ժամանակ խաղացել եմ և համարյա միշտ էլ տարել: 
Կանանց վրա էլ ոչ մի կոպեկ չեմ ծախսել: 
Միայն այս գիշեր, որովհետև այստեղ օրինավոր ծանոթություններ չունեմ, տարածս վաթսուն ռուբլու մի մասը հալվեց առանձին կաբինետում: 
Քամին բերեց, քամին էլ տարավ: 
Մեզ էլ քամին է բերել, քամին էլ կտանի: 
Մտածելու պետք չկա: 
Ու դարձյալ գալիս ենք Էպիկուրյան վարդապետության... ներողություն, ի՜մ Էպիկուրյան և ոչ քո: 
Համենայն դեպս, դու կարող ես միանգամայն հանգիստ լինել — քո տված տասնհինգ ռուբլին կորած տեղ չէ: 
Չտամ էլ, վնաս չունի:

Տեսա, որ տրամադիր է երկար խոսելու, ուստի առաջարկեցի, որ գնա քնի:

— Որ չխանգարեմ, գրես: 
Հնազանդվում եմ, — ասաց և վեր կացավ: 
Առաջնորդեցի նրան հարևան սենյակը անկողին պատրաստելու:

Առավոտյան ինձնից վաղ էր վեր կացել և տեղավորում էր ճամպրուկը:

— Այսօր ուզում եմ գնալ, — ասաց: 
— Թեև հեռագիրն ստանալուց հետո ուզում էի վերադառնալ Պետերբուրգ, բայց մեկ էլ մտածեցի, որ չարժե կոնֆլիկտ ստեղծել: 
Շուն է, թե գել — հայրս է: 
Բացի սրանից, քանի գրպանումս փող կա, պետք է օգտվել, թե չէ կարող եմ էլի առանց ճանապարհածախսի մնալ:

Ճամպրուկից դուրս էր թափվել ինչ-որ գրքեր ու թղթեր, որ այժմ տեղավորում էր հագուստի հետ միասին: 
Թղթերի միջից ջոկեց մի տետրակ և տվեց ինձ:

— Այս թողնում եմ քեզ մոտ, — ասաց. — կարդա, թե հավանես, տպիր լրագրումդ, թե չէ վերադարձիս ետ կտաս:

— Ի՛նչ է այս, — հարցրի:

— Մի պատմվածք: 
Անցյալ տարի մտադրվել էինք մի ալմանախ հրատարակել ուսանողական ֆոնդի օգտին, վերցրի գրեցի այդ, բայց գործը գլուխ չեկավ, և գրվածքս այդպես էլ մնաց: 
Կարծեմ վատ չեմ գրել, որ կարդաս, կհավանես:

Տետրակը պահեցի մոտս, խոստանալով, որ կկարդամ, թեև առաջ վճռեցի, որ մի հիմար բան կլինի գրածը, ինչպես շատ դիլետանտների գրվածքներ:

Որովհետև մեկնելու էր մի-երկու ժամից, ուստի հրաժեշտ տվի հենց տանս և գնացի գործիս: 
Բայց ճաշից հետո որ տուն դաձա, տեսա չի գնացել, որովհետև ճամպրուկը, առանց իրեղենները տեղավորելու, հենց այնպես էլ թողել էր բաց: 
Մտածեցի, որ թերևս որոշել էր գիշերվա գնացքով գնալ:

Թեև բնավ ցանկություն չունեի նրա գրվածքը կարդալու, բայց այժմ ստիպված էի կարդալ, որովհետև գիտեի, որ տուն գալուն պես՝ պիտի հարցներ՝ կարդացե՞լ եմ թե ոչ և, եթե կարդացած չլինեի, պիտի ստիպեր, որ կարդայի, կամ ինքը պիտի կարդար և ինձ էլ պիտի ստիպեր, որ լսեի: 
Ուստի այդ երեկո քանի չէր եկել, նստեցի և կարդացի:

Կարդացի և...
Այստեղ արտագրում եմ Թուսյանի տետրակը:

4
ՍՊԱՆՎԱԾ ԱՂԱՎՆԻՆ
Պատմվածք
Ռուբեն Թուսյանի
Բարեկամս, որ ինքն էլ չգիտե, թե ինչ է ինքը — մի սրիկա՞, թե շատ սովորական մի մարդ, որոնցով լիքն է աշխարհս — մի անգամ հետևյալը պատմեց մեր ընկերական շրջանում իր կյանքից:

Սրանից մի քանի տարի առաջ, ամառը, օգտվելով արձակուրդից, հյուր էի գնացել հորեղբորս մոտ ամառանոց: 
Հետս տարել էի հրացանս և շունս: 
Որս անել շատ էի սիրում: 
Առավոտները վաղ վեր էի կենում, գնում անտառը ամբողջ ժամերով թրև գալիս և մի ծիտ անգամ չէի գտնում, որ սպանեմ: 
Դե ամառանոց, հազար ոտ էր ման գալի, բոլոր կենդանիները փախել էին: 
Հետո ասացին, որ մի հինգ-վեց վերստի վրա մի լիճ կա, ուր վայրենի բաղեր շատ են լինում: 
Այնուհետև գնում էի այդ լիճը որս անելու: 
Ճանապարհս անտառի միջովն էր:

Մի առավոտ, երբ անցնում էի այդ անտառով, եղևնու մի հսկայական ծառի վրա մի կտցահար նկատեցի: 
Հենց այնպես, որպեսզի մի բան սպանած լինեի, հրացանս նշան դրի և արձակեցի: 
Չիմացա՝ դիպա՞վ, թե ոչ, որովհետև հրացանիս տրաքոցն ու մի սարսափելի ճիչ բարձրանալը մեկ եղավ: 
Նույն վայրկյանին մեկը դուրս թռավ ծառի տակից: 
Մի աղջիկ էր, որին չէի նկատել ծառի հաստ բնի ետևը: 
Գլխաբաց էր, բայց տաք վերարկու ուներ հագին, — օդը դեռևս բավական ցուրտ էր: 
Գլխարկս վերցրի և ներողություն խնդրեցի: 
Կանգնած էր անշարժ, ձեռքը կրծքին, ինձնից մի տասը քայլ հեռու: 
Դեմքը մեռելի գույն էր ստացել, նայում էր ինձ անթարթ ահագին աչքերով և ամբողջ մարմնով դողում: 
Նկարիչն ավելի լավ մոդել չէր կարող գտնել կենդանի սարսափը նկարելու համար: 
Նորից ներողություն խնդրեցի: 
Ոչ մի խոսք չարտասանեց: 
Մոտեցավ ծառին, խոտի մեջ ինչ-որ որոնեց գտավ, — գիրք էր, — դրեց թևի տակ, ձեռքով ետ քաշեց երեսին ընկած մազերի խուրձը և հանդիսքայլերով հեռացավ:

Հետևյալ առավոտյան, երբ անցնում էի նույն տեղով, նստած էր նույն ծառի տակ, գիրքը ձեռքին: 
Բարևեցի: 
Չպատասխանեց, Անցա: 
Հետո ետ դարձա և, հրացանս դիմհար տալով, կանգնեցի նրանից մի տասը քայլ հեռու, ուղղակի նրան դեմ առ դեմ: 
Շունս մոտ վազեց նրան և սկսեց հոտոտել նրա վերարկուն: 
Նա քշեց շանս, հոնքերը կիտած, բայց ոչ բարկացած, նայեց ինձ և հարցրեց,
— Ի՞նչ եք ուզում:

— Ուզում եմ, որ ներեք, — ասացի:

— Ի՞նչ բանի համար:

— Որ երեկ վախեցրի ձեզ:

— Բայց հո չգիտեիք, որ ես նստած եմ այստեղ:

— Ճիշտ է, բայց և այնպես... 
Շատ անհանգիստ էի. մտածում էի, որ վախից կարող էիք հիվանդանալ:

— Հետո ձե՞զ ինչ:

— Ի՞նչպես թե ինձ ինչ. Չէ՞ որ պատճառը ես կլինեի: 
Կարճ ժամանակ նայեց ինձ զարմացած, հետո ուսերը թոթվեց տարակուսանքով և գլուխը նորից կախեց գրքի վրա, առանց այլևս ոչ մի խոսք արտասանելու. ըստ երևույթին, ուզում էր հասկացնել, որ հանգիստ թողնեմ իրեն և հեռանամ: 
Բայց ես համառորեն կանգնած էի նրա առջև և ակամա հիանում էի, դիտելով նրա գեղեցիկ գլուխը շատ հարուստ, փափուկ ու փայլուն մազերով, որոնք նոր ծագած արևի թեք ճառագայթների տակ բազմազան երանգներ էին ընդունում, ինչպես փոքրիկ երեխաների թավշյա մազերը:

— Այստեղ նայեցեք, — ասացի, տեսնելով, որ գլուխը չի ուզում գրքի վրայից բարձրացնել:

Նայեց:

Ճակատս դրի հրացանիս փողի ծայրին, իսկ ոտս շնիկի վրա:

— Եթե չներեք, — ասացի, — այս րոպեին գանգս ցրիվ կածեմ:

Այս ասելս ու նրա տեղից վեր թռչելը մեկ եղավ:

— Գժվե՞լ եք, ինչ է, — աղաղակեց գունատվելով:

— Ներո՞ւմ եք, թե ոչ, — համառորեն պնդեցի ես:

— Ի սեր աստծո, դեն կորցրեք այդ հրացանը, ներում եմ, — արագ-արագ արտասանեց նա:

— Շնորհակալ եմ: 
Այժմ հանգիստ կթողնեմ ձեզ, — ասացի, շվացրի շանս ու հեռացա:

Բավական տեղ գնալուց հետո ետ նայեցի: 
Նա դեռևս կանգնած էր նույն դրության մեջ ողողված վաղորդյան արևի ոսկեհուռ ճաճանչներով, որոնք ծառերի բների արանքից հազարավոր լուսեղեն ժապավեններ էին փռել դեպի անտառի խորքը, մեջ ընդ մեջ խառնված զուգահեռ ստվերներով: 
Ցողի կաթիլները թարմ խոտի վրա պսպղում էին լուսատտիկների պես. կարծես կախարդական մի ձեռք անփույթ ու շռայլ անթիվ գոհարներ էր ցանել չորս կողմը:




 --------------------------------------- 


Երրորդ առավոտյան նույն ծառի տակն էր: 
Այս անգամ բարևս ընդունեց:

— Ձեզ խորհուրդ չեմ տա առավոտյան այս ժամին նստեք խոտի վրա. տեսնում եք որքան թաց է, — ասացի:

— Խոտի վրա հո չեմ նստած, ասաց, — տեսեք:

Ու ցույց տվեց, թե ինչի վրա էր նստած: 
Նստած էր հսկայական եղևնու մի հաստ արմատի վրա, որը մի կես արշին բարձր էր մնացել գետնից:

— Այդ միևնույն է, — ասացի, — խոնավությունը կարող է ձեր ոտներից անցնել:

Անփույթ կերպով թափ տվեց ուսերը, և առաջին անգամ նրա դեմքի վրա մի թեթև ժպիտ նկատեցի:

— Դուք երևի ամեն առավոտ որսի եք գնում, — ասաց, շոյելով շանս գլուխը, որ նորից մոտեցել և հոտոտում էր նրան:

— Այո:

— Ո՞րտեղ: 
Տեղն ասացի:

Գիրքը բաց ու խուփ արավ, ըստ երևույթին ուզեց բան ասել, բայց ոչինչ չասաց, թեթևակի կարմրեց ու գլուխը կախեց գրքի վրա, աշխատելով այնպես անել, որ դեմքը չտեսնեմ:

— Ցտեսություն, — ասացի:

— Ցտեսություն, — արձագանքեց նա, առանց գլուխը բարձրացնելու գրքի վրայից, և ես հեռացա իմ ճանապարհով:

Նրա այս վերջին բարեհաճ ընդունելությունն ինձ այն համոզման բերեց, որ ամեն առավոտ ես նրան կհանդիպեմ նույն տեղում: 
Եվ չսխալվեցի, չորրորդ առավոտյան նույն տեղումն էր: 
Այս անգամ արդեն իրար հանդիպեցինք իբրև– հին ծանոթներ:

— Գիտե՞ք, երեկ մի բան էի ուզում խնդրել ձեզ, բայց չհամարձակվեցի, — ասաց ժպտալով և կարմրեց:

— Ի՞նչ:

— Ուզում էի խնդրել, որ թույլ տաք ինձ գամ ձեզ հետ, տեսնելու, թե ինչպես եք որս անում:

— Դրա համար թույլտվություն հարկավոր չէ, այլ պետք է ուղղակի վեր կենալ և գալ, — ասացի:

— Ուրեմն կարելի՞ է:

— Իհարկե:

Ուրախացած վեր թռավ տեղից:

— Եթե միայն չեք վախենում հրացանի ձայնից, — հարկ համարեցի նախազգուշացնել:

— Չէ, այն օրվանն ուրիշ էր, — ծիծաղեց նա. — խորասուզված կարդում էի, և հրացանի ձայնը հանկարծակիի բերեց: 
Իսկ հիմա, որ տեսնեմ պիտի արձակեք, հեռու կփախչեմ, ականջներս կփակեմ, աչքերս կխփեմ ու չեմ վախենա: 
Չեմ վախենա, չէ՞, — հարցրեց երեխայի միամտությամբ:

— Տեսնենք, — կարճ պատասխանեցի ես ժպտալով: 
Այս անգամ հետը մի թեթև շալ էր վերցրել, — որպիսին գործ են ածում կանայք ամառանոցներում գլխարկի տեղ, գցեց գլխին ու գնացինք: 
Գնում էինք քաղցր զրույցով: 
Չիմացանք, թե ինչպես անտառը վերջացավ և դուրս եկանք ընդարձակ բաց դաշտը: 
Մեր գնացած ճանապարհը հազիվ մի երկու վերստ լիներ, բայց նկատեցի, որ ոտներն արդեն դանդաղ է շարժում:

— Ո՞րտեղ է լիճը, — հարցրեց:

— Այն սարը տեսնո՞ւմ եք, — ասացի, ցույց տալով դիմացի բավական բարձր բլուրը. — այն սարը պիտի բարձրանանք, իջնենք, մի այդքան էլ գնանք, որ նոր հասնենք լճին:

— Ո՜ւհ, այդքան հեռո՞ւ է, — ասաց ու կանգ առավ:

— Ի՞նչ է, հոգնեցի՞ք, — հարցրի:

Գլխով դրական շարժում արավ ժպտալով:

— Հիմա ի՞նչ եք ուզում անենք, — հարցրի, — ճանապարհը շարունակե՞նք, թե...
— Ես ետ կդառնամ, — ասաց:

Շունս բավական առաջ էր վազել: 
Շվացրի: 
Պոչը խաղացնելով և հաչելով ետ վազեց:

— Դե դառնանք, — ասացի:

— Դուք է՞լ եք ետ դառնում, — զարմացավ ուղեկցուհիս:

— Բաս հո մենակ չե՞մ թողնի ձեզ. անտառում կարող եք մոլորվել:

— Ոչ, չեմ մոլորվի, — ասաց, — այս անտառն ինձ լավ ծանոթ է:

— Այդ միևնույն է, — ասացի, — իմ պարտքն է ձեզ ձեր տեղը հասցնել:

— Հետո , — հարցրեց: 
— Ետ կդառնամ:

— Ետ կդառնա՞ք:

— Ուզում եք, ետ չեմ դառնա:

Նկատելի կերպով կարմրեց:

— Ես այդ չէի ուզում ասել, — ասաց, — այլ ուզում էի ասել, թե... մի՞թե չեք հոգնի:

— Որսորդը որ հոգնելու մասին մտածի, երբեք որսի չի ելնի:

Այսպես խոսելով սկսեցինք ետ դառնալ: 
Շատ էր հոգնել: 
Թևս առաջարկեցի: 
Ընդունեց: 
Շունս ամենալավ տրամադրության մեջ էր, առաջ էր ընկել, մերթ կորչում էր անտառի թփուտների մեջ, մերթ դուրս պրծնում, նայում մեզ ու նորից կորչում, անտառն աղմկում էր նրա հաչոցի ձայներից: 
Արևը բավական բարձրացել էր: 
Օդն անշարժ դրության մեջ էր: 
Անտառը կանգնած էր լուռ ու խորհրդավոր: 
Բացատներում, տեղ-տեղ դեղնած խոտերի մեջ սվսվում էին մորեխները: 
Շուրջը մարդ չէր երևում:

Հանկարծ ուղեկցուհիս կանգ առավ, ձեռքը հանեց թևիս միջից և մատն ուղղեց դեպի ծառերից մեկի կատարը:

— Տեսե՜ք, տեսե՜ք, այն ի՞նչ թռչուն է.
Հրացանս հանեցի ուսիցս և շվացրի շանս: 
Ուղեկցուհիս փախավ մի քսան քայլ հեռու, կուչ եկավ մի ծառի տակ, գիրքը թևի տակ առավ, մատներով խցեց ականջները, աչքերը փակեց և մնաց անշարժ: 
Նշան բռնեցի և արձակեցի: 
Ծառի տերևները խշխշացին, և թռչունը վայր ընկավ: 
Շունս թռավ մի քանի ոստյունով և ատամների մեջ բռնած՝ բերեց մատույց ինձ իմ որսը:

Ուղեկցուհիս մոտ վազեց և բուռն հետաքրքրությամբ, որպիսին միայն երեխաների մեջ եմ տեսել, սկսեց դիտել սպանված թռչունը:

— Ա՜խ, աղավնի՛ է, — շշնջաց այնքան ցավագին, որ իմ մեղքն էլ եկավ:

Որսս տվի իրեն: 
Երկու մատով բռնեց մի ոտից և սկսեց լավ դիտել:

— Տեսեք, տեսե՜ք, — ասաց, — կրծքին կարմիր պուտպուտ... արյուն է, չէ՞, տե՜ր իմ աստված, ինչքա՛ն էլ սպիտակ է, ինչքա՛ն գեղեցիկ...
Երկար ժամանակ դիտում էր հուզված, ինչպես արդեն գիտակցության եկած մեծ, բարի երեխաները դիտում են մի ցավալի բան, հետո հառաչեց և տվեց ինձ:

Առա և շպրտեցի թփուտների մեջ:

— Ինչո՞ւ դեն գցեցիք, — նկատեց հանդիմանությամբ և խղճահարությամբ:

— Բաս ինչի՞ս էր պետք, — ասացի:

Ճանապարհը շարունակեցինք այս անգամ բոլորովին այլ տրամադրության մեջ: 
Ուղեկցուհիս շատ էր տխրել և գրեթե այլևս չէր խոսում է նորից թևս առաջարկեցի, — չընդունեց: 
Սովորական կատակներս այլևս ոչ մի ժպիտ չէին բերում նրա դեմքին: 
Քայլում էր լուսնոտի պես և մտախոհ հայացքը հառել էր անորոշ տարածության մեջ:

Հանկարծ կանգ առավ, նայեց ինձ և բացականչեց լացագին.
— Գցեցե՜ք, գցեցե՜ք այդ հրացանը և խոսք տվեք, որ այլևս երբեք ոչ մի թռչուն չեք սպանի:

Զարմացած նայեցի նրա դեմքին: 
Այդ դեմքն արտահայտում էր միաժամանակ և զայրույթ, և պաղատանք, և մի բան, որ անուն չունի և որը դրսևորում է մարդու ամբողջ ներքինը — այն բոլոր լավը, որ կա մարդ էակի հոգու խորքում: 
Եվ ես, որ երբեք չեմ իմացել, թե ինչ բան է սենտիմենտալությունը, պահ մի այն աստիճան զգացվեցի, որ քիչ մնաց հրացանս առնեի և փշրեի հենց նրա աչքի առջև:

— Խո՞սք եք ուզում, ահավասիկ, — ասացի ամենայն անկեղծությամբ և ձեռքս վճռականորեն մեկնեցի նրան:

Նա վրա ընկավ և սեղմեց այնպիսի բուռն ուրախությամբ, որ աչքերի մեջ նույնիսկ արցունքներ փայլեցին:

Հիրավի, այդ օրվանից այլևս երբեք որսի չելա, բայց ոչ թե նրա համար, որ րոպեի ազդեցության տակ խոսք էի տվել, կամ երդմանը որևէ կարևորություն եմ տալիս, այլ այն պատճառով միայն, որ այդ օրվանից սկսեցի մշակել ինձ համար մի նոր աշխարհայացք. — աշխարհիս երեսին ամեն բան թույլատրելի է, բացի սպանությունից, որովհետև ամեն մի վատ արարք կամ այն, ինչ որ վատ է անվանվում, պայմանական է և ուղղելի, և սպանությունն է միայն, որ ոչ մի պայման չի վերցնում և անուղղելի է: 
Թույլը ավելի, քան ուժեղը, իրավունք ունի ապրելու աշխարհիս երեսին հենց այն պատճառով, որ թույլ է և անպաշտպան:

Այսքանը, ինչ որ պատմեցի, ռոմանի, այսպես ասած, բանաստեղծական նախերգանքն է: 
Իսկ բուն ռոմանը, ինչպես ամեն մի ռոման, այնքան սովորական և պրոզայիկ մի բան է, որ չարժե մանրամասնությունների մեջ մտնել: 
Բավական է ասեմ, որ մի-երկու շաբաթից հետո անձնատուր եղավ ինձ հենց նույն անտառում և նույն տեղում, ուր սպանեցի աղավնին: 
Մինչև անձնատուր լինելը խրտնում էր այծի պես, իսկ անձնատուր լինելուց հետո կապվեց ինձ հետ շան պես: 
Կանայք առհասարակ այդպես են. դեռ կվախենան, չեմուչում կանեն, բայց մեկ որ սահմանն անցան, էլ պրծնում չկա նրանց ձեռքից: 
Օր չէր պատահի, որ երդում չառներ ինձնից, թե կամուսնանանք: 
Երդվում էի, իհարկե, բայց նկատում էի, որ որքան շատ էի երդվում, այնքան քիչ էր հավատում:

Մեր տեսակցության տեղը միշտ անտառն էր: 
Քաշվում էինք այնպիսի խորքեր, ուր մարդու ոտ չէր դիպչում: 
Հենց որ տեսնում էր ինձ, սաստիկ ուրախացած ընկնում էր վզովս: 
Բայց այդ ուրախությունը երկար չէր տևում, նրա դեմքը կամաց-կամաց ինչ-որ մտախոհ տխրության արտահայտություն էր ստանում, ինչպես այն ժամանակ, երբ սպանված աղավնին դեն շպրտեցի, էլ չէր խոսում, չէր նայում ինձ, նույնիսկ հեռացնում էր ձեռքերս, երբ ուզում էի գրկել իրանը:

Մի անգամ տարավ ինձ անտառի այն տեղը, ուր սպանեցի աղավնին, և սկսեց թփուտների մեջ որոնել: 
Աղավնին ընկած էր այնտեղ փետուրները թափված, սևացած, որդերով ծածկված: 
Նայեց և իսկույն ետ քաշվեց փշաքաղված:

— Ինչո՞ւ սպանեցիր, ինչո՞ւ, — դարձավ ինձ մեղմ կշտամբանքով:

Բայց ես միայն ծիծաղեցի նրա այդ աստիճան զգայնության վրա:

— Որովհետև ինքդ ցույց տվիր, — ասացի, — և ուզում էիր տեսնել, թե ինչպես եմ որս անում:

— Ա՜խ, թե որ գիտենայի... — արտասանեց կերկերուն ձայնով, և մի ակնթարթում նրա աչքերը լցվեցին արտասուքի կաթիլներով. — Տես ինչ է դառել այն սպիտակ, այն մաքուր, այն գեղեցիկ, անմեղ...
Փղձուկը թույլ չտվեց, որ վերջացնի: 
Նստեց խոտի վրա, թաշկինակը պինդ հուպ տվեց աչքերին և սկսեց լալ: 
Եվ լալիս էր այնքան ուժգին, որ ուսերը վեր էին թռչում:

Մնացել էի ապուշ կտրած: 
Պարզապես չէի հասկանում, թե ինչպես կարելի էր այդքան վշտանալ մի հասարակ թռչունի սպանության համար: 
Եվ այժմ եմ միայն կռահում, որ նա աղավնու և իր միջև, թերևս անգիտակցաբար, մի նմանություն էր տեսնում և լալիս էր ոչ թե այն անմեղ թռչունի սպանությունը, այլ իր կուսության «սպանությունը»:

Այստեղ էլ պետք է վերջակետ դնեմ, որովհետև, շուտով բաժանվեցինք և այլևս չտեսանք իրար: 
Իմ մեկնելուց հետո սկզբում բավական երկար ժամանակ նամակագրություն ունեինք իրար հետ, բայց հետո, չգիտեմ ինչպես, այդ նամակագրությունը քանի գնաց՝ նվազեց և վերջ ի վերջո դադարեց իսպառ: 
Կյանքն առավ ինձ իր հորձանուտ ալիքների մեջ և ժամանակը բերեց անխուսափելին — մոռացումը:

5
Այդ գիշեր երկար սպասում էի Թուսյանին, բայց նա չէր երևում: 
Արդեն հոգնել էի պարապելուց, և քունս տանում էր: 
«Ավարա մարդ է, կարող է չգալ» — վճռեցի ինքս ինձ և պատրաստվում էի պառկելու, երբ դռանս զանգակը հնչեց: 
Ինքս գնացի դուռը բանալու, որ քնած ծառային նեղություն չտամ: 
Բայց դուռը բանալուց հետո տեսա մարդ չկա: 
Դես նայեցի փողոցում, դեն նայեցի — ոչ ոք չէր երևում: 
«Կատակի ժամանա՞կ է գտել հիմարը» — մտածեցի ինքս ինձ, կարծելով թե իրեն հատուկ թեթևամտությամբ, զանգակը քաշելուց հետո, թաքնվել է մեր տան կողքին գտնվող նրբափողոցում: 
Մի քանի րոպե սպասում էի այն ցրտին դռան շեմքին կանգնած — ոչ ոք չկար ու չկար: 
Հետո մտածեցի, որ կարող էր մի օտար մարդ լինել, որն սխալմամբ քաշել էր դռան զանգակը և, տեսնելով որ սխալվել է, հեռացել էր, վերադարձա, հանվեցի և պառկեցի: 
Բայց շուտով քնել չկարողացա, որովհետև ականջս շարունակ ձենի էր: 
Շուռումուռ էի գալիս անկողնումս, տանջվելով քնիս խանգարումից, և մտքումս հայհոյում Թուսյանին:

Չգիտեմ որքան ժամանակ էր անցել, և սպասողական դրության մեջ երևի թե արդեն քուն էի մտել, երբ գիշերային լռության մեջ մի թրխկոց հանկարծ զարթեցրեց ինձ: 
Աչքերս բաց արի, տեսնեմ՝ Թուսյանն է: 
Լամպը, որ նրա համար վառ էի թողել, վերցրել և դուրս էր տանում:

— Քնիր, քնիր, — ասաց, — ես ինքս կպատրաստեմ անկողինս:

— Դուռն ո՞վ բաց արեց, — հարցրի:

— Ծառան: 
Տնաշեններ, այդպես էլ խոր քնել կլինի՞: 
Քիչ էր մնում դուռը կոտրատեի:

— Հիմա ժամը քանի՞սն է:

— Երեքից անց կլինի:

Զարմացա: 
Կարծում էի, թե հինգ րոպե էլ չկար, որ քնել էի, մինչդեռ քնած եմ եղել երկու ժամից ավելի:

— ժամը մեկի մոտերքը հո չե՞ս եկել զանգակը քաշել, — հարցրի:

— Ե՞րբ, այս գիշե՞ր:

— Հա:

— Այդ երևի երազումդ ես տեսել, — ասաց և լամպը ձեռին դուրս գնաց հարևան սենյակը:

Երկար ժամանակ փսփսում էր այնտեղ, հետո արագ քայլերով մտավ նորից կիսահանված և ոտաբոբիկ, լամպը դրեց գրասեղանի վրա և հարցրեց հետաքրքրությամբ.
— Ասում ես ժամը մեկին եկել են զանգակը քաշե՞լ:

— Հա:

— Հետո՞, ո՞վ էր:

— Կարծեցի դու ես, գնացի դուռը բաց արի, մարդ չկար:

— Ի՞նչպես թե մարդ չկար:

— Մարդ չլինելը ի՞նչպես կլինի:

— Դուռը ինքդ բաց արի՞ր:

— Ինքս անձամբ:

— Եվ ոչ ոք չկա՞ր:

— Ոչ ոք:

Թուսյանը կարճ ժամանակ նայում էր աչքերիս փորձող հայացքով:

— Մարգարյան, եկ մի խաղա ինձ հետ, — ասաց իրեն ոչ հատուկ լրջությամբ: 
— Ասա ուղղակի, որ մի կին էր և ինձ էր հարցնում:

Զարմանալու և հետաքրքրվելու հերթն ինձ հասավ:

— Ի՞նչ կին:

Թուսյանը չպատասխանեց, շարունակում էր նայել ինձ զարմացած:

— Լավ, այդ ի՞նչպիսի բան է, որ եկել զանգդ քաշել են և միևնույն ժամանակ ոչ ոք չի եղել: 
Սատանա հո չէ՞ր կարող լինել, որ աներևութանար, — ասաց, ըստ երևույթին, դեռևս չհավատալով, որ ես ճշմարտությունն եմ ասում:

— Երևի փողոցին անծանոթ օտար մարդ է եղել, — ասացի, — փոխանակ հարևանի զանգը քաշելու, սխալմամբ իմ զանգն է քաշել:

— Այդպես հա՛: 
Իսկ ես կարծեցի...
Ինչ-որ մտածելով, ծալապատիկ նստեց աթոռի վրա (ըստ երևույթին, բոբիկ ոտները մրսում էին մերկ հատակի վրա), հետո հանկարծ նայեց ինձ և ասաց,
— Բաս չես հարցնում՝ ինչու այսօր չգնացի:

— Երևի մի պատճառ կար, որ մնացել ես:

— Մինչև անգամ երկու պատճառ, — վրա բերեց Թուսյանը, — առաջինն այն, որ առավոտյան, երբ իրարից բաժանվեցինք և ես հափուռ-չափուռ հավաքում էի, որ գնամ վագզալ, տեսնեմ գրպանումս կոպեկ չկա: 
Մինչդեռ շատ լավ հիշում եմ, կլուբում տարած վաթսուն ռուբլուց մի քսան-քսանհինգ ռուբլի դրել էի ժիլետիս գրպանը, և այդ փողը գնաց առանձին կաբինետում, իսկ մնացածը դրել էի պինջակիս ծոցի գրպանը, և այդ փողն էր, որ հանգել էր: 
Մտածել եմ — կամ այն քածն է հանել, որի հետ քեֆ էի անում, կամ պարզապես ընկել է գրպանիցս: 
Այսպիսով առավոտվա գնացքով գնալս չհաջողվեց: 
Չուզեցի նորից քեզ դիմել և գնացի անմիջապես Սարումյանի մոտ ու մինչև մի քսան ռուբլի չպոկեցի, հանգիստ չտվի: 
Գալիս էի տուն, որ չեմոդանս առնեմ գնամ վագզալ, վրա հասավ երկրորդ պատճառը... 
Քնեցի՞ր, Մարգարյան:

— Չէ, քունս արդեն փախցրիր:

— Լսիր, լսիր, շատ հետաքրքրական բան եմ պատմելու: 
Նստեցի տրամվայ... 
Հա, ամենից առաջ հարցսեմ, — գրվածքս կարդացի՞ր:

— Կարդացի:

— Եզրակացությո՞ւնդ:

— Վատ չէ, կարելի է տպել:

— Ես այդ չեմ հարցնում: 
Ուզում եմ ասել հասկացա՞ր, որ բարեկամս, որի անունից անում եմ պատմությունը, այդ ես ինքս եմ:

— Իհարկե, դա գրական մի որոշ ձև է:

— Էլի չհասկացար: 
Ուզում եմ ասել, որ պատմվածքիս հերոսը ես ինքս եմ, և ամբողջ պատմվածքն էլ զուտ իրողություն է:

— Այդ ես չգիտեի:

— Հապա, զուտ իրողություն իմ սեփական կյանքից:

Հիմա լսիր: 
Նստել եմ տրամվայ, գալիս եմ: 
Սկզբում ուշադրություն չեմ դարձնում, թե ով է նստած շուրջս: 
Հետո պատահմունքով ետ եմ նայում և ի՞նչ տեսնում, ճիշտ իմ ետևի նստարանի վրա նստած է նա — անտառի սիրուհիս: 
Հետաքրքրական է, չէ՞:

— Եթե միայն ֆանտազիա չէ կիսատ թողած պատմվածքդ շարունակելու համար, — նկատեցի ես կեղծ անտարբերությամբ, բայց իսկապես շատ հետաքրքրված:

Թուսյանը մինչև անգամ ցած թռավ նստած տեղից:

— Տո, ճիշտ եմ ասում, է՜, ինչ ֆանտազիա, — բացականչեց նա–, նա ինքը, իսկ և իսկ նա, սպանված աղավնին: 
Ճանաչեցի առաջին իսկ հայացքից, որովհետև մեջտեղով քանի տարի է անցել, — ընդամենը չորս-հինգ տարի: 
Ինչպես երևում էր, ինձնից առաջ էր նստել, և ինձ էր նայում. Աչքս աչքին որ չդիպավ, չիմացա ինչ պատահեց ինձ, կարծես մի քար վերցրին և գլխովս տվին: 
Այսպիսի բան երբեք չէր պատահել ինձ: 
Դե հիմա երևակայիր դրությունս, չեմ իմանում ինչ անեմ — վերկենամ փախչեմ, թե ուղղակի խոսակցություն սկսեմ: 
Թե փախչում եմ — խայտառակություն է դուրս գալիս, որովհետև գիտեի, որ հետո չպիտի ներեի ինձ այդ փոքրոգությունը, թե խոսակցություն եմ սկսում — վագոնը լիքն է, վախենում եմ ուրիշ բան դուրս գա: 
Եվ ի՞նչ պիտի ասեի, ի՞նչ կարող էի ասել նստած եմ իշացածի պես և թեև ետ չեմ նայում, բայց զգում եմ, որ նրա հայացքը շեշտակի ուղղված է ինձ և կարծես այրում է ծոծրակս: 
Այսպես բավական երկար տեղ գնալուց հետո շփոթմունքս մի քիչ որ անցավ, երևակայիր, հանկարծ մի տեսակ ուրախություն պատեց ինձ: 
Ասեմ ինչու: 
Որովհետև այն ժամանակ, երբ նամակագրությունս դադարեցրի և նրանից էլ այլևս ոչ մի նամակ չէի ստանում, երբեմն մտածում էի, թե չլինի որևէ բան բերած լինի իր գլխին, և այժմ անսպասելի կերպով ողջ ու առողջ էի տեսնում նրան: 
Այդ ուրախության ազդեցության տակ նորից քյալլագյոզությունս բռնեց, վճռեցի, որ իջնի, ես էլ իջնեմ, և ինչ ուզում է՝ պատահի: 
Այդպես էլ արի: 
Վագոնը որ կանգնեց, իջավ: 
Ես էլ իջա: 
Սկսեց արագ քայլերով հեռանալ: 
Հասա ետևից: 
Կանգ առավ և... դե ինչ երկարացնեմ, բողոքներ, մեղադրանքներ, հանդիմանություններ — այդ բոլորը եղավ, իհարկե, բայց, փառք ալլահին, ոչ լեզուս է պակաս, ոչ համարձակությունս, ոչ էլ փորձառությունս կարողացա կամաց-կամաց մեղմել նրա վրդովմունքը, ասացի, թե ես մեղավոր չեմ, թե այդ բոլորը կատարվել է իմ կամքին հակառակ, թե ուսանողական անկարգություններին մասնակցելուս համար ինձ Սիբիր էին քշել, և ուրիշ այսպիսի ստեր: 
Այս բոլորի հետ միասին երդում-կրակն ընկա, թե առաջվա պես սիրում եմ իրեն, ցավ հայտնեցի, որ ամուսնացել է (ինքն ասաց). բայց և այնպես, — ասացի, — այդ չի խանգարում, որ մեր նախկին հարաբերությունները շարունակենք:

— Եվ ի՞նչ պատասխան ստացար:

— Այդ էլ քեզ եմ թողնում որ գուշակես, — ասաց Թուսյանը, լամպը վերցրեց և, բարի գիշեր մաղթելով, դուրս գնաց:

— Երևի մի փառավոր ապտակ կերար, — կանչեցի նրա ետևից:

— Սխալվեցիր, թեև հոգեբան ես, — բղավեց նա մյուս սենյակից: 
— Այդ ցույց է տալիս, որ դու կանանց հետ գործ չես ունեցել և կանանց չես ճանաչում: 
Ճրագը հանգցնե՞մ, թե մնա:

— Կարող ես հանգցնել:

Լույսի այն շերտը, որ ընկնում էր սենյակս հարևան սենյակի բաց դռնից, հանգավ:

— Ապտակը գիտե՞ս ինչ տեսակ կանայք են տալիս, Մարգարյան, — կանչեց Թուսյանը, ըստ երևույթին, արդեն անկողին մտած: 
— Ապտակն այն տեսակ կանայք են տալիս՝ որոնք ոչինչ չունեն կորցնելու: 
Այ, օրինակ, փողոցում մոտենում ես մի հանրածանոթ թեթևաբարո կնոջ և առաջարկություն անում, թե որ քիթդ դուր չեկավ, մեկ էլ տեսար տարավ ու բրեց — շրըխկ: 
Դեռ գարադավոյ էլ կկանչի, որ ցույց տա, թե տեսեք որքան նամուսով կին եմ: 
Իսկ իսկական նամուսով կանայք, ընդհակառակն, այդպիսի դեպքերում կարմրում են, կարկամում և ամոթից քիչ է մնում ռետինն անցնեն, որ մարդ չտեսնի, չիմանա: 
Գրող մարդ ես, պետք է որ այս բաներն իմանաս, — ավելացրեց նա հորանջելով:

— Բայց և այնպես չասացիր, թե ինչ պատասխան ստացար, — նկատեցի ես:

— Համենայն դեպս ապտակ չստացա և չէի կարող ստանալ, որովհետև այսպես թե այնպես, իր անդրանիկ սիրո առարկան էի, իսկ անդրանիկ սերը կնոջ սրտում անջնջելի է, ինչքան էլ որ այդ սիրո առարկան անառակի մեկը լինի ինձ պես:

— Ինձ փիլիսոփայություններ հարկավոր չեն, ինձ վերջն է հարկավոր, — կանչեցի ես անհամբերությամբ:

— Դե վերջն ինչ վերջն ա՜յն, որ... հարցրեց որտեղ եմ ապրում: 
Ես էլ տվի քո տան հասցեն:

— Թե ի՞նչ:

— Թե այն, երևի, որ կամ ինքը գա, կամ նամակով ռանդեու նշանակի որևէ տեղ: 
Ես այդ մտքով էլ հասկացա նրան և դրա համար էլ վճռեցի առժամանակ հետաձգել գնալս: 
Հիմա որ ասացիր եկել զանգդ քաշել են, մտածեցի, չլինի նա է եղել և վերջին րոպեին ամաչել փախել է: 
Բայց այս էլ եմ մտածում, թե ի՞նչպես կհամարձակվեր գալ կեսգիշերին:

— Ինչո՞ւ իր հասցեն չուզեցիր:

— Չտվավ:

— Ինչո՞ւ:

— Դե հասկանալի է. ամուսին, ընտանիք, ո՞վ գիտե... 
Թուսյանը նորից հորանջեց և երկար ժամանակ լուռ էր:

— Բայց լսիր ինչ եմ ասում, — հանկարծ կանչեց նա: 
— Թե որ, ով գիտե, վաղը, մյուս օրը գա և դու տանը լինես, հույս ունեմ այնքան փափկանկատ կգտնվես, որ մեզ մենակ կթողնես: 
Իսկ այժմ բարի գիշեր, ես արդեն քնեցի:

6
Չգիտեմ ինչ հիման վրա, Թուսյանը համոզված էր, որ իր խաբած աղջիկը չորս-հինգ տարվա լքումից հետո անպատճառ պիտի գա իր մոտ կամ նամակով տեսակցություն պիտի նշանակի: 
Այս պատճառով հետևյալ օրը երեկոյան տուն էր եկել շատ վաղ և, երկար ապարդյուն սպասումից ձանձրացած, պառկել քնել էր առանց հանվելու, պատվիրելով, որ եթե գա, վեր կացնեմ իրեն:

Նստած պարապում էի, ըստ սովորականին, երբ դարձյալ գրեթե նույն ժամին, ինչպես և նախորդ գիշերը, հնչեց դռանս զանգակը. Գրեթե նույն րոպեին և հանկարծ կտրվեց Մուսյանի խռմփոցի ձայնը հարևան սենյակում: 
Այդ նշան էր, որ նա հանկարծ զարթնեց զանգակի ձայնի վրա: 
— Հը՞: 
Մարգարյան, — կանչեց նա, — այս նա է՞:

— Չէ մի, պոզեր, — ասացի ես գրգռված, չնայելով, որ ակամա սկսեցի հավատալ, թե կարող է նա լինել:

Թուսյանը երևաց դռան շեմքում շտապով բաճկոնը հագնելով:

— Կաց, ես եմ բանալու, — ասաց և դուրս գնաց: 
Անհամբեր սպասում էի նրա վերադարձին: 
Այդ արկածն սկսել էր խիստ հետաքրքրել ինձ:

Երկար սպասում էի: 
Թուսյանը չէր վերադառնում: 
Ասացի երևի դռանը խոսակցության են բռնվել և որտեղ որ է կմտնեն: 
Ու հիմա, անհանգիստ, այն մասին էի մտածում, թե ինչ հիմար դրության մեջ է դնելու ինձ իմ սեփական բնակարանում այդ անամոթ մարդը:

Մի քիչ էլ սպասեցի, տեսնեմ վերադարձավ մենակ և ձեռքերը տարածեց ծայր աստիճան տարակուսանքով:

— Սա ի՞նչ հանելուկ է, — ասաց, — ոչ ոք չկար:

7
Հանելուկը պարզվեց հետևյալ առավոտյան, երբ ես նոր էի գնացել պաշտոնավայրս և, առանձնասենյակումս նստած, ձեռնարկել էի օրվա աշխատանքս: 
Թեև պատվիրել էի, որ աշխատանքիս որոշ ժամերին ոչ ոք չխանգարի ինձ, բայց և այնպես ծառան մտավ և ասաց, որ մի պարոն ուզում է տեսնել ինձ մի շատ կարևոր գործի համար: 
Ստիպված էի պատվիրել, որ ներս հրավիրի:

Մտավ մեկը շատ զգույշ և անհամարձակ քայլերով: 
Երբ գլուխս բարձրացրի, որ տեսնեմ ով էր, սկզբում զարմացած, հետո մեկեն վեր թռա ուրախական բացականչությունով:

Գարեգին Սիսակյանն էր, որին ոտով-գլխով կորած էի համարում:

Ու մինչ ուզում էի ընդունել նրան, ըստ հին սովորությանս, մտերմական-հեգնական եղանակով, զարմանքով տեսա, որ ա՜յն Գարեգինը չէ: 
Դեմքը գունատ էր, աչքերը թափառուն և հիվանդոտ, անփայլ ցոլքով, քնատ մարդու աչքերի պես. միշտ կենսուրախ, միշտ խանդավառ տրամադրության հետքն անգամ չէր երևում ոչ դեմքի, ոչ շարժումների մեջ. ընդհակառակն, հոգեկան ծանր վշտի տակ ճխլված մարդու տպավորություն էր թողնում իր ամբողջ արտաքինով:

Առանց բարևելու և առանց երեսիս նայելու նստեց գրասեղանիս մոտ և տենդոտ, անհանգիստ հայացքն սկսեց ման ածել թափթփված թղթերի վրա:

Նստեցի իմ տեղը, նրա դիմաց, և ինքս ճնշված նրա արտասովոր հոգեկան վիճակի տպավորության տակ, սկզբում ոչինչ չկարողացա արտասանել և միայն ապշած դիտում էի նրան: 
Շատ պարզ էր, որ խորապես դժբախտ էր, և ոչ մի տարակույս չկար ինձ համար, որ նրա դժբախտությունը ծագում էր հենց այն բանից, որի դեմ ես նախազգուշացնում էի նրան ամուսնությունից առաջ: 
Եվ այդտեղից էլ սկսեցի հարցուփորձս:

— Չլինի՞ գուշակությունս ճիշտ դուրս եկավ, — ասացի, — և այդ աղջիկը վերջ ի վերջո դժբախտացրեց քեզ:

Նա հանկարծ մի վախեցած հայացք գցեց չորս կողմը, վեր կացավ և արագ ու զգույշ քայլերով մոտեցավ դռանը:

— Այս դուռը կարելի է փակել, չէ՞, — ասաց գրեթե շշնջալով:

— Կարող ես:

Շատ զգուշորեն, երևի նրա համար, որ շրխկոց չհանի, բանալին շուռ տվեց փականքի մեջ և եկավ նստեց առաջվա տեղը: 
Այժմ միայն ուղիղ նայեց աչքերիս և ասաց.
— Սխալվում ես, ես դժբախտ չեմ և չեմ եղել երբեք, և այս րոպեին էլ ինձնից ավելի երջանիկ մարդ չի կարող լինել, եթե... նա կամենա:

— Ո՞վ:

— Կինս:

— Ի՞նչպես թե...
— Լսի՜ր պատմեմ, — ընդհատեց ինձ Գարեգինը, նորից մի վախկոտ հայացք գցելով չորս կողմը, հետո գլուխը մոտեցրեց ինձ և հարցրեց շշնջյունով. — ո՞վ է այն պարոնը, որ քեզ մոտ հյուր է...
Այդ անակնկալ հարցմունքը և մանավանդ այդ շշնջյունը, որ շատ խորհրդավոր կերպով հնչեց ականջիս, կայծակի ազդեցություն ունեցավ ինձ վրա: 
Կարծես մինչև այդ վայրկյան նստած էի խոր մթության մեջ, և հանկարծ մի անակնկալ պայծառ լույս շողաց և լուսավորեց շրջապատս: 
Մի ակնթարթում մտքիս մեջ եկան շաղկապվեցին իրար հետ երեք անձնավորություն — Սառան, Թուսյանը և Գարեգինը, — և ինքս իմ մեջ վճռեցի, որ ես արդեն ամեն բան գիտեմ:

Այս ինքնաբուխ պարզատեսությունն այնքան անակնկալ էր ինձ համար, որ Գարեգինի հարցմունքին իսկույն պատասխանել չկարողացա: 
Հետո, երբ անակնկալի առաջին շշմեցնող տպավորությունն անցավ, ինքս հարց տվի նրան:

— Դու ո՞րտեղից գիտես, թե ինձ մոտ հյուր կա:

— Գիտեմ... 
Եվ ես քեզ մոտ չէր, որ գալիս էի, նրա մոտ էի գալիս:

— Ե՞րբ, ի՞նչ ես ասում:

— Այս և անցյալ գիշեր:

— Սպասիր, այն դու էիր զանգակս քաշում, — բացականչեցի ես:

— Ես էի:

— Հետո, ինչո՞ւ չէիր սպասում, որ դուռը բանայի:

— Ինչո՞ւ: 
Ահա թե ինչու:

Ետևի գրպանից հանեց մի ատրճանակ, ցույց տվավ և նորից գրպանը կոխեց շտապով:

Թեև դրաման գրեթե արդեն բոլորովին պարզ էր ինձ համար, բայց և այնպես զարմանքս այնքան մեծ էր, որ չկարողացա չհարցնել.
— Ինչո՞ւ ես առել գրպանդ:

— Որ սպանեմ:

— Ո՞ւմ:

— Այն պարոնին, որ քեզ մոտ հյուր է:

— Նա ի՞նչ է արել քեզ:

Գարեգինը հանկարծ վեր կացավ, աթոռն առավ, եկավ նստեց ուղղակի կողքիս այնքան մոտիկ, որ մեր ծնկներն ու թևերը քսվում էին իրար, և կցկտուր բառերով, կարծես տենդի մեջ, շշնջաց ուղղակի ականջիս մոտ.
— Այդ պարոնը... 
Սառային... օրիորդ ժամանակ... հասկանո՞ւմ ես... 
Ես ոչինչ չգիտեի, ինքն ասաց...
— Ո՞վ:

— Ինքը Սառան... երեկ չէ, մեկէլ օրը... 
Չգիտեմ որտեղ, հանդիպել էր այդ պարոնին և ասաց, որ քեզ մոտ է... 
Ես էլ ահա երկու գիշեր է, գալիս եմ զանգդ քաշում, բայց ձայնը որ դիչպում է ականջիս, փախչում եմ սարսափահար, որովհետև... ի՞նչ... ե՞ս... ես մարդ սպանե՞մ... ես, որ կյանքումս մի ճանճ անգամ չեմ սպանած...
— Լավ, էլ ինչո՞ւ ես ատրճանակը գրպանդ առել և ինչո՞ւ ես գալիս:

— Նա՜ է տվել, նա՜, Սառան, և նա՜ է ստիպում, որ գամ սպանեմ, հասկանո՞ւմ ես: 
Թե չէ ես ի՞նչ գործ ունեմ ատրճանակի հետ, ինչո՞ւ պետք է ամբողջ գիշերներ թափառեմ փողոցներում խելագարի պես և վերջը, որ վերադառնամ, նորից վռնդվեմ տանից՝ նոր թափառումներ կատարելու համար:

— Սպասիր, — ասացի ես, հեռացնելով նրան ինձնից, որովհետև, չափազանց հուզված, ուղղակի ընկել էր վրաս, և նրա փսփսոցն ականջիս մոտ ճանճի անախորժ բզզոցի պես քայքայում էր ջղերս: 
— Ես քեզ հարցումներ կտամ, և դու պատասխանիր ինձ հանգիստ կերպով, որովհետև քո այդ կցկտուր խոսքերից ես ոչինչ չեմ հասկանում:

Նա ետ քաշվեց և մի քիչ հանգստացավ: 
Ու ես սկսեցի հարցուփորձս:

— Ամենից առաջ հարցնեմ, — ո՞րտեղ էիք այս հինգ-վեց ամիսը:

— Արտասահման էինք գնացել:

— Ե՞րբ եք վերադարձել:

— Մի շաբաթ չկա:

— Ասում ես՝ օրիորդ ժամանակ հարաբերություն է ունեցել ինձ մոտ հյուր եղող պարոնի հետ: 
Այդ էիր ուզում ասել, չէ՞: 
Ես պարզ եմ խոսում:

— Այո:

— Ե՞րբ հայտնեց քեզ այդ բանը:

— Երեկ չէ, մեկէլ օրը, երբ հանդիպել էր այդ պարոնին:

— Մինչև այդ ժամանակ ոչինչ չէ՞ր ասել:

— Ամենևին:

— Եվ դու ոչինչ չէի՞ր կասկածում:

— Բնավ:

— Այդքան ժամանակ ծածուկ պահելուց հետո ինչո՞ւ հայտնեց:

— Որ վրեժխնդիր լինեմ:

— Բայց չէ՞ր մտածում, որ դու կարող էիր վրեժխնդիր լինել ամենից առաջ իրենից, որ քեզ խաբել է:

— Ո՞վ, ե՞ս... վրեժխնդիր նրանի՞ց... 
Ուրեմն դու դեռ լավ չես ճանաչում ինձ, ուրեմն դու դեռ չգիտես, թե որքան եմ սիրում նրան...
— Իսկ նա քեզ սիրո՞ւմ է:

— Կարող եմ ասել, որ առանց ինձ մի օր էլ չի ապրի:

— Որ այդպես է, ինչո՞ւ է ուզում քեզ կործանել, չէ որ մարդասպանության համար դու կկորչես, իսկ դրանով ինքն էլ կդժբախտանա, եթե իսկապես այդ աստիճան սիրում է քեզ:

— Այդ բոլորն ասել եմ, կարծում ես չե՞մ ասել, բայց նա ոչ մի պատճառաբանություն, ոչ մի առարկություն լսել անգամ չի ուզում: 
Ամբողջովին վրեժ է կտրել և այդ վրեժը լուծելու համար պատրաստ է ինձ էլ, իրեն էլ, ամեն բան զոհելու: 
Հիշո՞ւմ ես, քեզ պատմել եմ, նշանած ժամանակ որ Մուշտայիդ էինք գնացել, գետնի վրա ատրճանակ նկարեց և հարցրեց՝ մարդ կարո՞ղ եմ սպանել: 
Դու մի ասի՝ շարունակ մտածելիս է եղել իր վրեժի մասին: 
Եվ ես նոր եմ գլխի ընկնում, որ նրա բոլոր տարօրինակությունների պատճառն իր խորտակված կյանքն է եղել:

— Լավ, ինչո՞ւ է ուզում, որ իր վրեժը անպատճառ սպանությամբ լուծվի:

— Որովհետև, ասում է, ուրիշ պատիժ չկա այդպիսիների համար, որովհետև, ասում է, նա սպանեց ինձ, ինչպես այն աղավնուն, որ իր համար հանգիստ նստած էր ծառի վրա և ոչ ոքի վնաս չէր տալիս: 
Ի՞նչ աղավնի է դա — ոչինչ չեմ հասկանում: 
Ինձ թվում է, թե սկսել է ցնորվել, և այս մասին՝ որ մտածում եմ, քիչ է մնում ինքս էլ խելագարվեմ: 
Տե՜ր իմ աստված, ինչո՞վ պիտի վերջանա այս բանը, ինչո՞վ...
Գարեգինը գլուխը բռնեց ձեռքերով և կարճ ժամանակ շշմածի պես նայում էր մի կետի: 
Հետո հանկարծ ցնցվեց, ձեռքերը հեռացրեց գլխից և նայեց ինձ պարզապես խելակորույս աչքերով:




 --------------------------------------- 


— Ես քեզ մի ուրիշ, ավելի սարսափելի բան պատմեմ, — ասաց նա ձայնը խիստ ցածրացնելով: 
— Նա զավակ էլ է ունեցել այդ պարոնից և... ինքն իր ձեռքով խեղդել սպանել է...
— Ի՞նչ ես ասում, — շշնջացի ես բնազդական սոսկումով:

— Այո, այո, այս էլ ինքը խոստովանեց:

— Հետո՞: 
Ի՞նչ է արել սպանված մանուկը:

— Հայրը, աներս, աղջկա նամուսը պարտկելու և հանցանքը ծածկելու համար գիշերով վերցրել, տարել գետն է նետել կամրջից:

8
Մինչև մանկան սպանությունը Գարեգինի հայտնածը Սառայի և Թուսյանի հարաբերությունների մասին ես համարում էի շատ սովորական պատմություն, գրեթե առօրյա մի երևույթ, որպիսին շատ է պատահում կյանքի մեջ: 
Նույնիսկ լուրջ կարևորություն չէի տալիս այն բանին, որ Սառան ստիպում էր Գարեգինին սպանելու իր պատիվն անարգողին և իրեն լքողին, այդ բանը համարում էի նրա սովորական տարօրինակություններից մեկը, ջղային ուժգին հուզմունքի մեջ նա անշուշտ չէր հասկանում, թե որքան անհեթեթ բան էր պահանջում իրեն սիրող ամուսնուց, որին անշուշտ շատ լավ էր ճանաչում: 
Բայց այն հանգամանքը, որ այդ պատմության մեջ խառն եղել է որդեսպանության պես մի սոսկալի եղեռն, միանգամայն կարկամեցրեց ինձ, և ես հարկադրված եղա՝ շատ լրջորեն նայելու այս գործին, որովհետև այն, ինչ որ սովորական պատմություն ու առօրյա երևույթ էի համարում, իսկապես մի տրագեդիա է եղել, որի վախճանը կարող էր շատ աղետաբեր լինել այն երեք գործող անձերի համար, որոնց ճակատագիրը բերել կցորդել էր իրար այդ տրագեդիայի մեջ: 
Եվ որովհետև ես ևս բոլորովին կողմնակի մի անձնավորություն — բախտի պատահական բերումով ընկել էի այդ տրագեդիայի շրջապտույտը — ուզեի չուզեի՝ պիտի մասնակցեի: 
Իմ չեզոք լինելու պարագան արդեն ինքնին որոշում էր իմ դերը, որը ոչ այլ ինչ պիտի լիներ, եթե ոչ շանթ արգելի դեր գալիք աղետի հանդեպ. բայց թե ինչ եղանակով պիտի կատարեի ինձ վիճակված այդ դժվարին դերը, դեռևս պարզ չէր ինձ համար: 
Ուստի, երբ անցավ սոսկալի հայտնության առաջին ցնցող տպավորությունը, շարունակեցի հարցուփորձս:

— Հիմա ի՞նչ ես մտադիր անելու:

— Մտադի՞ր, — զարմացավ Գարեգինը. — խելք, միտք մնացե՞լ է գլխումս, որ մտադիր լինեմ որևէ բան անելու: 
Եվ ի՞նչ կարող եմ անել իմ այս դժբախտ, թույլ կամքով, իմ այս ողորմելի անհիշաչար, բարի սրտով: 
Ուրիշ բան կլիներ, իհարկե, եթե ես էլ ուրիշների պես կարող լինեի վառվել, բորբոքվել: 
Բայց մեղավո՞ր եմ, որ չեմ կարող, օրգանապես անընդունակ եմ: 
Ահա այստեղ է իմ ամբողջ դժբախտության արմատը: 
Եվ քանի անգամ է նա երեսովս տվել, որ ես տղամարդ չեմ, կնիկ եմ, փալաս... 
Եվ դու կարծում ես, թե այս երկու օրը ես ապրո՞ւմ եմ, գիտե՞մ ինչ բան է հանգիստը, ե՜րբ է լուսանում, երբ մթնում... 
Ոչինչ չգիտեմ: 
Ինձ դուրս են շպրտել սովորական և բնական կյանքի սահմաններից, և ես գլխիվայր ցած եմ գլորվում, ցած, շարունակ ցած — չգիտեմ ուր, բայց միշտ ցած, միշտ ցած, և ինձ թվում է, թե երբե՜ք չպիտի դադարի այս գլորումը, մինչև որ հոգիս փչեմ: 
Ես արդեն շշմել եմ, հոգիս եկել բուկս է հասել, հազիվ եմ շնչում, որովհետև Սառան հանգիստ չի տալիս ինձ, չի ուզում երեսս տեսնել, սպառնում է, որ եթե չսպանեմ, կդադարի ինձ սիրելուց, կատի, կարհամարհի, նույնիսկ անձնասպանություն կգործի:

Գարեգինն արմունկները դրեց գրասեղանի վրա և գլուխն առավ ձեռքերի մեջ: 
Շնչում էր ծանր ու հատու և այնքան ուժգին, որ ուսերը բարձրանում ցածրանում էին երկար տեղ վազած մարդու նման: 
Հետո, ձեռքերն ու գլուխը հանկարծ ընկան գրասեղանի վրա, մի ծանր զսպված հեծկլտոց բռնեց սենյակը:

Այդ բանն ինձ շատ ազդեց: 
Առաջին անգամն էր, որ այդ միշտ խանդավառ, միշտ կենսուրախ, միշտ անհոգ երիտասարդին տեսնում էի այնքան դառնորեն լալիս: 
Եվ երբեք այնպես չէի խղճացել նրան, ինչպես այս րոպեին, երբ նա նմանում էր բախտից հալածված ու անօգ ու որբացած մի երեխայի: 
Չկարեկցել նրան անկարելի էր, և մինչդեռ նա զսպված հեծկլտանքից հազիվ էր շունչը ետ բերում, ինձ համար կամաց-կամաց պարզվում էր այն եղանակը, որով ես թե ընկերական կարեկցությունից և թե բախտի բերումով պարտավոր էի զգում ինձ միջամտելու այս գործին:

Սրտապնդիչ խոսքերով Գարեգինին հանգստացնելուց հետո ասացի.
— Ինձ մոտ եկել ես անշուշտ նրա համար, որ օգնեմ, այնպես չէ՞:

— Այո, — հազիվ արտասանեց լացակումած ձայնով, — դու միայն կարող ես օգնել, որովհետև այն պարոնը...
— Լա՜վ: 
Այդ պարոնը ոչ թե միայն իմ տանը, այլև Թիֆլիսում չի լինի հենց այսօր ևեթ, — ասացի ես վճռականորեն:

— Ճի՞շտ, — բացականչեց նա, հանկարծ վրա ընկնելով ձեռքերիս այնպիսի մի բուռն ուրախությամբ, որ կարծեմ ինքը չէր մի քիչ առաջ այնպես հուսահատորեն լաց եղողը:

— Այդ կողմից կարող ես ապահով լինել, բայց հարցն այս է, թե բանը դրանով կվերջանա արդյոք:

— Օ՛, գլխավորն ա՜յդ է, գլխավորն ա՜յդ է, — շշնջաց Գարեգինը եռանդով: 
— Միայն թե դու այդ անես, միայն թե նա այստեղից հեռանա, մնացածը հեշտ է: 
Գիտե՜ս ինչ կա, — շարունակեց Գարեգինը ավելի ու ավելի ոգևորվելով, — ես չգիտեի, թե դու այդքան ազդեցություն ունես այդ պարոնի վրա, բայց որ ասում ես, թե այդ կանես, ես լիովին հավատում եմ և այս րոպեին այնպիսի մի թեթևություն եմ զգում, որ կարծես հանկարծ ազատվեցի մի սոսկալի ատամնացավից: 
Իսկ ես գիտե՞ս ինչի համար էի գալիս քեզ մոտ. գալիս էի խնդրեմ, որ գաս հանգստացնես Սառային: 
Եվ այդ էլ որ անես, ոչ թե միայն իմ, այլև նրա փրկիչը կդառնաս:

— Եվ դու կարծում ես, թե այդ բանը հարմա՞ր է:

— Ոչ թե հարմար, այլ անհրաժեշտ է: 
Ես նրա վրա ոչ մի ազդեցություն չունեմ, պարզապես արհամարհում է ինձ. եթե արդեն չի ատում, իսկ քեզ, գիտեմ, հարգում է և չի կարող չլսել քեզ: 
Ես շատ փորձեցի և տեսա, որ առանց կողմնակի ազդեցության անկարելի է նրան հանգստացնել: 
Իսկ հանգստացնել պետք է, անպատճառ պետք է, որովհետև... գիտե՞ս ինչից եմ ես ավելի վախենում, նա հղի է, և այդ հուզումները շատ վատ հետևանք կարող են ունենալ:

Թեև Սառային տեսնելու միտքը առանց Գարեգինի ասելու էլ հղացել էի ես, բայց այդպիսի մի անձնական և ընտանեկան գործի միջամտելն էլ այնքան փափուկ խնդիր էր, որ չէի կարող իսկույն խոսք տալ, մանավանդ, երբ հիշողությանս մեջ նորոգում էի Սառայի այնքան անբարեհամբույր ու անմատչելի բնավորությունը: 
Այդ պատճառով պատասխանս խուսափողական եղավ:

— Լավ, — ասացի, — այդ մասին կմտածեմ:

— Ոչ, խնդրում եմ, մտածել հարկավոր չէ, — վրա բերեց Գարեգինն աղերսագին: 
— Եկ, անպատճառ եկ, աղաչում եմ, և որքան շուտ, այնքան լավ: 
Եկ հենց այսօր, երբ ազատ լինես, որովհետև ամեն մի րոպեն թանկ է: 
Պետք է փրկել նրան, ես վախենում եմ, որ հետո ուշ լինի:

Երկար ժամանակ այդպես թախանձագին ու համառորեն խնդրում էր, չէր ուզում լսել իմ ոչ մի պատճառաբանությունը, թե Սառան կարող էր ինձ չընդունել, կարող էր վիրավորել ինձ և պարզապես վռնդել անկոչ միջամտությանս համար, այնպես որ վերջ ի վերջո ստիպված եղա զիջել և խոսք տվի, որ այդ երեկո կգնամ:

Նա բաժանվեց ինձնից այնքան ուրախ և հանգստացած, որ կարծես այլևս ոչ մի դժբախտություն գոյություն չունի նրա համար աշխարհիս երեսին: 
Եվ հենց այդ միայն բավական էր, որ չզղջայի իմ տված խոսքի համար և առաջուց վարձատրված չզգայի ինձ այն անախորժությունների համար, որ ես, լիովին հավատացած էի, պիտի կրեի այդ երեկո Սառայի հետ ունենալիք հանդիպման ժամանակ:

9
Աշխատանքս վերջացնելուց հետո առաջին գործս այն եղավ, որ գնացի փնտրելու Թուսյանին, որպեսզի հենց այդ օրն ևեթ ճանապարհեի Թիֆլիսից: 
Հանդիպեցի ամեն տեղ, ուր ենթադրում էի, թե կգտնեմ նրան, գնացի, ի միջի այլոց, Սարումյանի մոտ, որի կնոջ վրա աչք էր բռնել, — ոչ մի տեղ չգտա: 
Իսկ աշնան կարճատև օրն արդեն մթնում էր, և ես վերջ ի վերջո ստիպված եղա որոնումներս դադարեցնել, որպեսզի գնայի Սառայի մոտ:

Չիմացա ինչպես ճաշեցի, որովհետև ինձ չափազանց անհանգստացնում և, միևնույն ժամանակ, հետաքրքրում էր այն տեսակցությունը, որ պիտի ունենայի Սառայի հետ: 
Չգիտեի թե ինչ անուն պիտի տայի այդ տեսակցությանը, ինչով պիտի արդարացնեի միջամտությունս, ինչ պիտի ասեի, ինչպես պիտի «հանգստացնեի» Սառային, և որքան աշխատեցի պատճառաբանությունների մի նախագիծ կազմել ինձ համար, որպեսզի ըստ այնմ էլ շարժվեի, ոչինչ դուրս չեկավ: 
Վերջ ի վերջո հիշեցի, որ այդպիսի դեպքերում առհասարակ նախապատրաստումը միանգամայն ավելորդ է հանդիսանում, որովհետև երբեք չի արդարանում, և ամեն բան պետք է գցել հանգամանքների բերմունքին ու րոպեի թելադրանքին:

Այդպես էլ վճռեցի ու գնացի:

Փողոցի դուռը բաց արեց ինքը Գարեգինը, որին դռան ապակու միջից տեսա վերևից մարմարի սանդուղքով արագորեն իջնելիս:

— Շնորհակալ եմ, որ եկար, անհամբեր սպասում էի, — ասաց կամաց՝ ձեռքս պինդ սեղմելով: 
— Եկ գնանք: 
Բայց ոչ, սպասիր:

Ձեռքս բռնած, պահեց ինձ, մի անհանգիստ հայացք գցեց վերև, դեպի սանդուղքի գլուխը երրորդ հարկում, և նորից դառնալով ինձ՝, հարցրեց ավելի կամաց.
— Իսկ այն պարոնին արդեն ճանապա՞րհ դրիր:

— Շատ ման եկա, չգտա: 
Բայց սովորաբար ինձ մոտ է գիշերում, այս երեկո որ վաղ գա, կճանապարհեմ հենց այս գիշերվա գնացքով, հակառակ դեպքում բանը կմնա վաղվան:

— Այդ վնաս չունի, միայն թե աղաչում եմ: 
Սառային ասա, որ այլևս այստեղ չէ, գնացել է, որովհետև վախենում եմ, որ այս գիշերն էլ ստիպի, որ գամ սպանեմ: 
Եվ բացի դրանից, որ իմանա, թե նա այլևս այստեղ չէ, կհանգստանա:

— Դու կարծո՞ւմ ես:

— Անպատճառ:

Սկսեցինք բարձրանալ սանդուղքով: 
Բայց այս անգամ, իմ հերթին, ես կանգնեցրի նրան:

— Չլինի՞ թե Սառային հայտնել ես մեր այսօրվա տեսակցությունը, — ասացի:

— Ո՜չ, ո՜չ, ի՞նչ ես ասում, — շշնջաց Գարեգինը, ըստ երևույթին, զարմացած, որ ես կարող էի այդպիսի կասկած տանել: 
— Այդ աստիճան հո դեռ չեմ կորցրել խելքս: 
նա ինձ տեսնել էլ չի ուզում, փակվել է իր սենյակում և չի ուզում դուրս գալ:

Այս անգամ ես արդեն վճռականապես կանգ առա:

— Լավ, որ այդպես է, էլ ինչո՞ւ եմ եկել, — ասացի:

— Ո՜չ, ոչ, քեզ կընդունի, կընդունի: 
Այդ ի՜նձ է, որ չի ուզում տեսնել: 
Քեզ կընդունի հենց միայն այն պատճառով, որ այն պարոնը քեզ մոտ հյուր է: 
Եվ, եկ գնանք:

Ու, ձեռքս բաց չթողնելով, գրեթե զոռով տարավ ինձ վերև:

Մտանք նախասենյակը, որը լուսավորված էր էլեկտրական ճրագով: 
Մինչդեռ ես հանում էի վերարկուս, Գարեգինը շատ զգուշորեն բաց արավ մութ հյուրասենյակի դուռը, ներս մտավ, դարձրեց էլեկտրական ջահի կոճակը, որից հյուրասենյակը հանկարծ լուսավորվեց կապտավուն պայծառ լույսով, նույն զգուշությամբ դուրս եկավ և դարձավ ինձ շշնջալով.
— Դու մտիր, իսկ ես իսկույն աղախնի բերնով կապսպրեմ Սառային, որ եկել ես իրեն տեսնելու:

— Իսկ դո՞ւ:

— Իսկ ես չեմ երևա, որպեսզի չգրգռվի, և հանգիստ խոսեք:

Եվ Գարեգինը զգույշ ու արագ չքացավ մի ուրիշ դռան ետևը, որ նույն նախասենյակից տանում էր դեպի ներքին սենյակները:

Մտա հյուրասենյակ և նստեցի: 
Այստեղ, բացի մուտքի և դեպի ինձ ծանոթ պատշգամբը տանող դռներից, կար ուրիշ երկու դուռ: 
Փոխեփոխ նայում էի մերթ այս, մերթ այն դռանը, սրտիս մեջ զգալով մի տարօրինակ վախ և րոպե առ րոպե սպասելով, թե ահա ո՜րտեղ որ է՝ կմտնի Սառան իր անհամբույր համառ հայացքը տարակուսորեն աչքերիս հառած: 
Ու նոր զգացի, թե որքան մեծ անմտություն էի գործել հանձն առնելով մի առաքելություն, որ մի կատարյալ անհայտություն լինելով հանդերձ՝ հղի էր ինքնասիրությանս համար շատ անախորժություններով, և որի տակ այժմ ավելի, քան մինչև գալիս, զգում էի թե պիտի ճխլվեմ:

Սակայն մի հանգամանք, որի մասին մինչև այժմ չէի մտածել՝ հանկարծ քաջություն տվեց ինձ, և իմ այցը ոչ միայն անմտություն չհամարեցի, այլև անհրաժեշտ կարիք նկատեցի նույն իմ ինքնասիրության, իմ բարի անվան համար:

Այդ հանգամանքը հետևյալն էր:

Սառան Թուսյանից իմանալով, որ նա ինձ մոտ է իջևանած, անշուշտ կարծում է, որ ինձ հայտնի է եղել նրա սրիկայական արարքը, և ես, այնուամենայնիվ, տեղ եմ տվել նրան իմ տան մեջ, ես, որ իր խաչեղբայրն եմ և իր ամուսնու մտերիմ ընկերը: 
Այդ պարագայում, պարզ է, թե որքան ես վարկաբեկված պիտի լինեմ նրա աչքում, և որքան խոր ատելությամբ պիտի համակված լինի նա դեպի ինձ: 
Այժմ ես պիտի հասկացնեմ և համոզեմ նրան, որ Թուսյանը, նախ, հակառակ իմ ցանկության է եկել հյուր նստել տանս, և երկրորդ, ամենագլխավորն է, ես միանգամայն անտեղյակ եմ եղել, որ նրա սրիկայության զոհը ինքը Սառան է եղել:

Այժմ շատ ցավեցի, որ իզուր Գարեգինը ծածկել էր Սառայից մեր այսօրվա տեսակցությունը: 
Եթե այդ բանը պատմած լիներ կնոջը, Սառան անշուշտ իմացած կլիներ, որ իր անցյալը, հետևաբար և իր վերաբերմամբ Թուսյանի գործած սրիկայությունն ինձ իսկապես անհայտ է եղել:

Մինչև ես այս մտորումների մեջ էի և մտքումս խոսքեր էի որոնում Սառայի առջև ինքս ինձ արդարացնելու համար, տեսնեմ դռներից մեկը բացվեց, և դուրս եկավ Սառան ուսերին մի հաստ շալ գցած:

Մտավ, դուռը ետ դրեց, նախապես շրջազգեստի ետևի փեշը քաշելով դեպի ինքը, որ դռան տակ չմնա, և նայեց ինձ մի չափազանց սառը հայացքով, որի մեջ կատարելապես արդարացած տեսա իմ բոլոր ամենավատ գուշակությունները և նախազգացումները:

Եվ այդ հայացքը բավական էր, որ չհամարձակվեի մոտենալ նրան, միայն մեքենայաբար վեր կացա և բարևեցի:

Չընդունեց բարևս և շարունակում էր լուռ կանգնած մնալ դռան մոտ՝ իր սպանիչ սառն հայացքը դեմքիս սևեռած:

Ու, ինչքան էլ որ շփոթված էի, չկարողացա չնկատել մի ահագին փոփոխություն, որ կատարվել էր նրա արտաքինի մեջ: 
Ամուսնական կյանքը, թե վերջին օրերի ջղային հուզումները միանգամայն ջնջել էին նրա նախկին գեղեցկությունը: 
Առանց այն էլ խոշոր աչքերը մեծացել էին անբնականորեն, շրթունքները կապտել ու հաստացել էին, դեմքը գունատ էր, նիհար և այնքան հիվանդոտ, որ կարծես անկողնից էր վեր կացել:

Երկար ժամանակ նայում էր ինձ իր ատելությամբ և սառն հայացքով, հետո, հանկարծ ցնցվեց, արագորեն նստեց մոտը գտնված աթոռի վրա, փորը բռնեց ձեռքերով, կուչ եկավ ու քարացավ՝ դեմքը ծամածռված ֆիզիկական մի սուր ցավի արտահայտությամբ:

Նոր հիշեցի, որ Գարեգինն ասել էր, թե հղի է: 
Եվ կարեկցության ու հարգանքի մի խոր զգացում ակամա համակեց ինձ: 
Միևնույն ժամանակ երբեք այնպես, ինչպես այդ րոպեին, պարզորոշ չէի գիտակցել այն անխիղճ ցածությունը, որի շնորհիվ, ըստ երևույթին, հավիտենապես խորտակվել էր այդ դժբախտ աղջկա կյանքը:

Դրությունս չափազանց անհարմար էր: 
Մնացել էի տեղումս կաշկանդված, չիմանալով ինչ անեմ, ինչ ասեմ:

Իսկ Սառան, շրթունքները պինդ սեղմած իրար, ըստ երևույթին զսպելով ցավի ճիչերը, շարունակում էր մի խուլ նվոցով կուչ ու հուպ գալ, երբեմն-երբեմն բռնելով մեջքը, մինչև որ կամաց-կամաց հանգստացավ, ետ՝ ընկավ աթոռի մեջքին, ձեռքերը թուլացած գցեց ներքև, աչքերը փակեց և խոր շունչ քաշեց թեթևացած: 
Դեմքն այժմ ավելի գունատ էր, քան առաջ, և այնքան խաղաղ, որ թվում էր, թե չի շնչում: 
Այնուհետև, երբ աչքերը բաց արավ և նայեց ինձ, ապշած մնացի, թե ուր էր չքացել այն անհաշտ ատելությունը, որի պարզորոշ արտահայտությունը տեսա մի քիչ առաջ նրա սպանիչ սառը հայացքի մեջ: 
Այժմ նայում էր ինձ և կարծես չէր տեսնում, նրա ամբողջ ներքին աշխարհը եկել կենտրոնացել էր այդ զարմանալի արտահայտիչ աչքերի մեջ, և ես կարծես խոշորացույցի մեջ տեսնում էի այդ աշխարհը՝ լի հոգեկան այնպիսի տառապանքով, որը դարմանելու համար թվում էր թե ոչ մի սպեղանի չկա:

Ու ինքս, իմ հերթին, նայում էի նրան արտասվելու չափ զգացված և անհունապես փափագելով օգնել նրան, ինչով որ կարող էի, նրա այդ տառապանքը գեթ փոքր-ինչ մեղմելու համար:

10
— Ներեցեք, տիկին, կարծեմ շատ անհարմար ժամանակ եմ եկել, — ասացի վերջապես, լուռ դիտողի անախորժ դրությունից դուրս գալու համար: 
— Որ գիտենայի, թե դուք հիվանդ եք...
— Ոչ, ոչ, — ընդհատեց ինձ Սառան թույլ ձայնով, ըստ երևույթին դեռևս ֆիզիկական ցավի տպավորության տակ ճնշված: 
— Ես ինքս ուզում էի ձեզ տեսնել, և լավ է, որ եկել եք: 
Խնդրեմ նստեցեք:

Շալն ուղղեց ուսերի վրա, ձեռքերը, ըստ երևույթին մրսելով, փաթաթեց ծայրերի մեջ, դրեց կրծքին, գլուխը կախեց և երբ նստեցի, ասաց նույն թույլ ձայնով:

— Գիտեմ ինչու եք եկել, և ես էլ հենց նույն բանի համար էի ուզում ձեզ տեսնել: 
Խոսեցեք, ես ձեզ լսում եմ:

— Դուք ինձ թո՞ւյլ եք տալիս, տիկին:

Սառան մի դառն քմծիծաղով թոթվեց ուսերը:

— Մի կնոջ ամենանվիրական սրբությունը անարգված և կոխկռտված, կախված է հրապարակի վրա, իբրև ցինիկության մի մեծ հաղթանակ, և այդ կինն այժմ խոսքերի՞ց պիտի վախենա, — արտասանեց նա մի տեսակ չարագուշակ հանգստությամբ, նայելով ուղղակի աչքերիս: 
— Կարող եք ապահով լինել միանգամայն, ես ձեզ կլսեմ ամենայն սառնասրտությամբ:

— Ներեցեք, տիկին, ես ձեզ չեմ հասկանում, — ասացի պարզապես ապշած նրա խոսքերի վրա: 
— մի՞թե դուք կարծում եք, որ ես եկել եմ:

— Խնդրեմ, առանց առաջաբանի, — ընդհատեց ինձ Սառան խստորեն: 
— Թե ինչ եմ կարծում ես, այդ թողեք ես գիտենամ, իսկ դուք ասացեք ուղղակի ձեր ասելիքը:

Տեսա, որ արդեն ջղայնանում է և, եթե իսկույն գործի չանցնեի, այլևս անկարող պիտի լինեի բան հասկացնել:

— Սպասեցեք, ամուսնուս կանչեմ, — հանկարծ վրա բերեց Սառան և, արագորեն վեր կենալով, դիմեց դեպի այն դուռը, որտեղից մտավ:

— Ոչ, ոչ, — ակամա բացականչեցի ես նրա ետևից: 
Կանգ առավ և զարմացած դարձավ ինձ.
— Ինչպե՞ս:

— Նա չպետք է ներկա լինի մեր խոսակցությանը:

— Ինչո՞ւ:

Շփոթվեցի, չիմացա ինչ պատասխանեմ, որովհետև չգիտեի իսկապես, թե ինչու Գարեգինը ներկա չպիտի լիներ մեր խոսակցությանը, բայց այստեղ հանկարծ օգնության հասավ ինձ րոպեի թելադրանքը, և ես պատասխանեցի.
— Որովհետև այն, ինչ որ պիտի ասեմ և ինչի համար որ եկել եմ ձեզ մոտ, նրան է վերաբերում:

— Եվ ոչ ի՞նձ:

— Ոչ, նրան, միմիայն նրան:

Մի կարճ ժամանակ Սառան զարմացած շարունակում էր նայել ինձ, հետո ուսերը թոթվեց տարակուսանքով և նորից նստեց:

— Շատ բարի, — ասաց նորից թախծալի կերպարանք առնելով և փաթաթվելով շալի մեջ: 
— Խոսեցեք, ես ձեզ լսում եմ:

Այժմ արդեն, րոպեի թելադրանքի տակ, ինձ համար միանգամայն պարզ էր, թե ինչ պիտի ասեի, ինչպես պիտի սկսեի և ինչպես վերջացնեի: 
Ու սկսեցի, աշխատելով կարելույն չափ խուսափել նրա սուր հայացքից, որը պարզապես շփոթեցնում էր ինձ:

— Դուք գիտեք, տիկին, որ ես ու Գարեգինը շատ մոտիկ բարեկամներ ենք իրար: 
Ես նրան ճանաչում եմ դեռևս պատանեկությունից: 
Դուք էլ, անշուշտ, պետք է որ այս հինգ-վեց ամսում շատ լավ ճանաչած լինեք նրան: 
Խոսքս նրա առասպելական բարության մասին չէ, իմանալու համար բնավ կարիք էլ չկա նրա հետ կենակցելու: 
Խոսքս նրա բնավորության մի քանի ուրիշ գծերի մասին է, որոնք, անշուշտ, խուսափած չպիտի լինեն ձեր դիտողությունից: 
Ինձ հայտնի են նրա կյանքից մի շարք շատ տարօրինակ վարմունքներ, որոնք երբեմն առիթ են տվել ինձ լրջորեն կասկածելու նրա... հոգեկան վիճակի մասին: 
Ընդսմին պետք է ասեմ — եթե արդեն հայտնի չէ ձեզ, որ նրա մայրը մեռավ հոգեկան հիվանդների ապաստարանում, իսկ հայրը, թեև ոչ պարզապես խելագար, բայց աննորմալ հակումների տեր մարդ էր: 
Այսպիսի ժառանգական պայմաններում ես միանգամայն հասկանալի եմ համարում Գարեգինի տարօրինակությունները, նա, անշուշտ, շատ բան է ժառանգել իր հիվանդոտ ծնողներից: 
Բայց ես երբեք նրան հոգեկան այնպիսի աննորմալ վիճակի մեջ չէի տեսել, ինչ որ այսօր: 
Ձեր ճանապարհորդությունից վերադառնալուց հետո այսօր առաջին անգամն էր, որ տեսնում էի նրան: 
Եկավ ինձ մոտ չափազանց հուզված վիճակի մեջ, մի ատրճանակ գրպանում, ասաց, թե ատրճանակը դուք եք տվել և պատվիրել, որ գա սպանի ինձ մոտ հյուր եղող մի երիտասարդի, որին ամենեվին չի ճանաչում, որի հետ ոչ մի գործ չի ունեցել և որի երեսը նույնիսկ չի տեսել: 
Երբ սկսեցի հարցուփորձ անել, այնպիսի բաներ սկսեց պատմել, որոնք այլևս ոչ մի կասկած չթողին իմ մեջ, որ նրա հոգեկան վիճակը միանգամայն խանգարված է:

— Ի՞նչ բաներ, — հարցրեց Սառան, շարունակելով շեշտակի նայել աչքերիս.
— Ի՞նչպես թույլ կտամ ինձ, տիկին, կրկնելու ձեր առաջ այն, ինչ որ պատմում էր մի...
 — Ո՜չ, խնդրում եմ, առանց որևէ նրբանկատության, — ընդհատեց ինձ Սառան խստորեն, — ես ձեզ թույլ եմ տալիս:

— Իսկ ես հատկապես խնդրում եմ, տիկին, ազատեցեք ինձ այդ հարկադրանքից, որը չափազանց ծանր է ինձ համար, — ուղղակի աղերսեցի ես պարզապես վախեցած նրա ձայնի մեջ լսված ինչ-որ չարագուշակ շեշտից: 
— Եթե այժմ ես եկել եմ ձեզ մոտ, եկել եմ հատկապես այն նպատակով, որ ձեր լուրջ ուշադրությունը հրավիրեմ Գարեգինի դրության վրա: 
Թերևս կարելի լինի նրան փրկել, և ես պատրաստ եմ այդ բանում ամեն կերպ օգնելու ձեզ:

Լռեցի և սպասում էի:

Լուռ էր և Սառան, և այդ լռության ընթացքում, որից լավ բան չէի գուշակում, իր խուզարկու աչքերով շարունակ կարծես պրպտում էր իմ մեջ այն, ինչ որ, — զգում և տեսնում էր անշուշտ, — աշխատում էի ծածկել նրանից:

— Ես շատ շնորհակալ եմ, պարոն, որ դուք այդքան հոգատար եք ձեր բարեկամի և իմ ամուսնու համար, — վերջապես խզեց նա իր չարագուշակ լռությունը մի տեսակ շեշտած քաղաքավարի-հեգնական տոնով, որով, ըստ երևույթին, ուզում էր հասկացրած լինել ինձ, թե իմ պերճախոսության հետին իմաստը շատ լավ հասկանում է ինքը, և իզուր եմ ես այդքան միամիտ կարծում իրեն: 
— Բայց ձեզ հանգստացնելու համար կարող եմ ասել, որ դուք միանգամայն սխալվել եք ձեր եզրակացության մեջ. Գարեգինը շատ նորմալ վիճակի տեր մարդ է գորտի արյունով, բութ զգացումներով, անձնական պատվասիրության մասին ոչ մի հասկացողություն չունեցող և անդադար իր սեփական կաշվի մասին մտածող: 
Եվ եթե այսօր նա ներկայացել է ձեզ անսովոր հուզված դրության մեջ, այդ պետք է վերագրել այն բանին միայն, որ արտաքո կարգի մի հանգամանք, հակառակ իր կամքին ու ցանկության, ստիպողաբար եկել է վրդովելու նրա շատ նորմալ հոգեկան վիճակը, նրա ճահճի պես անդորր կյանքը, որը ամեն բանից թանկ է նրա համար: 
Բավական է, որ ես մի փաղաքշական խոսք ասեմ, և նա ուրախությունից պար կգա, նույնիսկ կգա համբուրվելու ձեր հյուրասիրությունը վայելող պարոնի հետ, առ ոչինչ համարելով, որ այդ պարոնն անլուր անարգանք է հասցրել իր կնոջը: 
Ահա այսչափ հոգեկան նորմալ վիճակի տեր մարդ է ձեր պատվական ընկերը և իմ ամուսինը, պարոն: 
Ուրեմն ոչ իմ կողմից մի առանձին ուշադրության, ոչ էլ ձեր կողմից այդ բանում ինձ օգնելու կարիք չկա ամենևին: 
Իսկ որպեսզի դուք միանգամայն ապահով ու հանգիստ լինեք նրա համար, ես ահա իմ իսկ բերանով հաստատում եմ, որ այն բոլորը, ինչ որ պատմել է նա ձեզ այսօր, զուտ իրողություն է: 
Ատրճանակն էլ, այո՜, ես եմ տվել նրան և ե՜ս եմ ստիպում, որ գա և սպանի ձեր հյուրասիրությունը վայելող պարոնին: 
Հիմա՞ ինչ կասեք, պարոն:

Պատասխան չգտա տալու: 
Մնացել էի կարկամած և զարմացած այդ համարձակ խոստովանությունից, նրա անշփոթ, մեթոդիկ դատողությունից, որ կարծես շարադրել էր առաջուց ու սերտել, և մանավանդ նրա անողոք հայացքից, որի մեջ, ինչպես և նրա ամբողջ խոսակցության եղանակի մեջ, անվախ մարտակոչի շեշտեր էի զգում շարունակ, — կարծես ես եկել էի ոչ թե իբրև ցավակից բարեկամ, այլ իբրև մի անհաշտ ախոյան, որի հետ պատրաստ էր մահացու մենամարտի բռնվելու:

— Ասացե՛ք, հիմա՞ ինչ կարող եք ասել, — կրկնեց անողոք կերպով:

— Ես... ի՞նչ կարող եմ ասել, — թոթովեցի ես, պարզապես շփոթված նրա համառ պնդումից և իսկապես չիմանալով, թե ինչ կարող եմ ասել:

Կամաց վեր կացավ, շեշտակի նայելով աչքերիս:

— Ինչպե՞ս թե ինչ կարող եք ասել, — ասաց կարծես ծայրահեղորեն ապշած: 
— Ես ձեզ այսպիսի բան եմ ասում, և դուք ոչինչ չունե՞ք ասելու: 
Ես իմ ամուսնուն, որ ձեր ամենամոտիկ ընկերն է, ուղարկում եմ դեպի ոճրագործություն, դեպի մարդասպանություն, որից նա կարող է կորչել, և դուք ոչինչ չունե՞ք ասելու, և դուք այդքան անտարբե՞ր եք: 
Այդ անկարելի է: 
Դուք պետք է որ բան ունենաք ասելու:

Արդեն տեսա, որ այլևս անկարելի էր խուսափել բուն խնդրից, դեպի որը համառորեն մղում էր ինձ ինքը Սառան: 
Ու, բռնի կերպով տիրապետելով ինձ և մի քիչ վիրավորված զգալով ինքնասիրությունս նրա վերջին խոսքերից, նկատեցի այլևս առանց շփոթվելու.
— Տիկին, իզուր եք կարծում, թե ես անտարբեր եմ: 
Եվ եթե ոչինչ չեմ ասում, այդ միայն ա՜յն պատճառով, որ այս բոլորն ինձ չափազանց տարօրինակ է թվում, և ես պարզապես չեմ հասկանում ձեզ:

— Ահա վերջապես... ես ձեզ բռնեցի , — աղաղակեց Սառան հաղթականորեն, և այդ աղաղակը կարծես մի խցան էր, որ հանկարծ դուրս պրծնելով ազատություն տվավ նրան դուրս ժայթքեցնելու իր հոգու խորքից այն բոլոր թույնը, որ տարիների ընթացքում կուտակվել էր այնտեղ: 
— Տարօրինակ՝ ասում եք, ինձ չեք հասկանում ասում եք: 
Իսկ երբ ամոթի կարմիրն երեսիս, վիրավորանքի թույնը կրծքիս, տանջանքի կսկիծը հոգուս մեջ, բարոյապես լքված ու սմղած կծկվեի, լռեի և տերևի պես դողայի ամեն մի կասկածոտ հայացքի առջև, — այն ժամանակ այս տարօրինակ չէր թվա ձեզ, այն ժամանակ կհասկանայիք ինձ, այն ժամանակ այս շատ բնական կլիներ ձեզ համար, այնպես չէ՞, քանի որ այդպես եք սովոր, քանի որ այդպես են անում սովորաբար ինձ պես անպատվածները, ինձ պես խաբվածները, ինձ պես լքվածները: 
Բայց քանի որ ես ուրիշ հազարների պես չեմ կծկվել, չեմ լռել, ամեն բան ինքս եմ հրապարակ հանել, փոխանակ ծածկելու, քանի որ համարձակ, անվախ ինքս եմ դուրս եկել ցույց տալու աշխարհին անպատվությունս, կսկիծս, տանջանքներս և վրեժ եմ պահանջում բողոքող հոգուս ամբողջ թափով, — այս բոլորը շատ տարօրինակ է թվում ձեզ, և դուք չեք հասկանում ինձ, որովհետև, իսկապես որ, այս տարօրինակ է ձեր հասկացողությամբ, որովհետև այսպես չեն անում սովորաբար, որովհետև այսպես չպետք է անեն, այնպես չէ՞, որովհետև դա ամոթ է, սովորական մորալից դուրս մի բան է, այնպես չէ՛, պարոն:

— Ես բողոքում եմ ձեր այդ խոսքերի դեմ, տիկին, — նկատեցի ես եռանդով: 
— Դուք այնպիսի բացատրություն տվիք իմ խոսքերին, որ ես մտքովս անգամ չեմ անցկացրել: 
Եթե դուք բողոքում եք սովորական մորալի դեմ, ապա ուրեմն պետք է երկու ձեռքով կառչեք ձեր ամուսնուն, որովհետև ահա իսկապես մի մարդ, որ բարձր է կանգնած սովորական մորալից հանուն իսկական սիրո: 
Եթե ասացի, որ չեմ հասկանում ձեզ, ասացի այն իմաստով միայն, որ Գարեգինը չէ որ սիրում է ձեզ և սիրում է այն աստիճան, որ պատրաստ է ամեն բան մոռանալու, ամեն բան ներելու:

— Ներելո՞ւ... ո՞ւմ, ի՞նչ, — արագ հարցրեց Սառան:

— Հենց ձեզ, — անզգուշաբար և որովհետև մասամբ էլ գրգռված էի նրա ինձ վրա գործած հարձակումներից՝ դուրս թռավ բերնիցս:

Անզգուշաբար եմ ասում, որովհետև այն, ինչ որ ծագեց իմ այդ խոսքերից, ես երբեք չեմ կարող ներել ինձ:

Սառան ցնցվեց, կարծես օձից խայթված, և կարճ ժամանակ նայում էր ինձ ծայր աստիճան ապշած, հետո գլուխը հպարտորեն ետ գցեց, միշտ սևեռած պահելով ինձ վրա իր խոշոր աչքերը, որոնք կամաց-կամաց սկսեցին լցվել մի կատաղի ցասումով:

— Այդպես հա՛, — ձգեց նա: 
— Ներե՛լ... ի՛նձ...ի՛նձ... 
Այդ լա՛վ է, այդ հիանալի՛ է, այդ սքանչելի է, այդ աննմա՛ն է... 
Ուրեմն ի՞նչ, ես նրան դատավոր եմ հրավիրել իմ գլխին: 
Ուրեմն նա, որ իմ ամուսինն է, և դատավո՞րն է իմ: 
Ուրեմն ես կարող էի և հանցավո՞ր նկատվել իմ ամուսնու, իմ տիրոջ կողմից: 
Ուրեմն, եթե նա պատրաստ է ինձ ներելու, կարող է և իրավունք ունի պատժելու, որովհետև չէ՞ որ ներում կամ պատժում են միայն հանցավորներին: 
Այդ լավ դատողություն է, այդ հրաշալի դատողություն է: 
Եվ դուք համարձակվում եք այդ ասել ինձ, ի՜նձ, որ ոտից գլուխ անիրավության մի զոհ եմ և շուրջս համակ հանցավորներ եմ տեսնում: 
Եվ հանցավո՛ր, ե՛ս և ոչ այն սրիկան, որ խորտակեց իմ մատաղ կյանքը, և ոչ դուք, այո՜, դո՜ւք, պարոն, որ օթևան եք տվել նրան ձեր հարկի տակ, և ոչ այն հասարակությունը, որ հանդուրժում է իր մեջ այդպիսի սրիկաների գոյությունը: 
Ես հանցավո՜ր, որովհետև անմեղ եմ եղել, միամիտ եմ եղել: 
Հանցավո՞ր, որովհետև աշխարհիս վրա, մարդկանց վրա մաքուր, պայծառ հայացք եմ ունեցել: 
Հանցավո՞ր, որովհետև կուսական անփորձությանս մեջ իմ անբիծ, անարատ սիրտը հավատացել եմ մի մարդու, որ անխիղճ կերպով խաբեց ինձ, գործածեց սպիտակ ձեռնոցի պես և կեղտոտելուց հետո դեն շպրտեց իբրև այլևս անպետք մի իր, որպեսզի տարիներ անցնելուց հետո, երբ ես հազիվհազ հոգու անդորրություն էի ձեռք բերել, նորից գա ցինիկաբար անարգելու իմ կանացի առաքինությունը, պղծելու իմ ընտանեկան սրբությունը, ծաղրելու իմ մարդկային արժանապատվությունը, որպես թե ոչինչ չի պատահել, որպես թե ես էլ նույն տեսակ չուն եմ, ինչպես և ինքը... 
Օ՛, այս ի՛նչ անիրավ աշխարհ է, ի՞նչ անիրավ... 
Այս ի՞նչ անտարբերություն և անարդարություն է, որ տեսնում եմ շուրջս... 
Ո՞ր մեղքիս համար է, որ գցել են ինձ այսպես մենակ, անօգնական...



 --------------------------------------- 


Վերջին խոսքերի հետ նրա մինչ այդ անզուսպ ցասումով վառվող աչքերը հանկարծ լցվեցին անզորության առատ արտասուքներով, նա ընկավ աթոռի վրա, դեմքը ծածկեց ձեռքերով, և մի խելագար հեկեկանք սկսեց վեր ու վար նետել նրա մարմինը ջղային ուժգին ցնցումներով:

Սկզբում նրա կատաղի ցասումը, որ անշուշտ հետևանք էր իմ անզգույշ խոսքերի, և ապա այդ հուսահատական հեկեկանքը, որ համակեց ինձ անհուն կարեկցությամբ, այն աստիճան ազդել էին ինձ, որ ես կատարելապես սառել, կարկամել էի, չիմանալով ինչ ասեմ, ինչ անեմ, որ ուղղեմ սխալմունքս և հանգստացնեմ նրան:

Բարեբախտաբար այդ միջոցին ներս վազեցին վախեցած մի կողմից Գարեգինը, մյուս կողմից աղախինը, բայց Սառան նրանց տեսնելուն պես վեր թռավ, ոտը կատաղի թափով խփեց հատակին և ծկլթաց.
— Կորե՜ք... կորե՜ք ամենքդ էլ... ո՜չ ոքի չտեսնեմ…	անխիղճներ, անաստվածներ...
Ու նորից ընկնելով աթոռի վրա, շարունակեց իր խելագար հեկեկանքը ավելի ուժգին ցնցումներով:

Ինձ ուրիշ բան չէր մնում, եթե ոչ անմիջապես հեռանալ:

Ու դուրս եկա հոգեկան այնպիսի մի ծանր ճնշման տակ, որպիսին չէի զգացել կյանքումս: 
Կանխապես արդեն զգում էի, որ ակամայից մի մեծ դժբախտության պատճառ էի դարձել, և այդ գիտակցությունը շիկացած երկաթի պես շանթում էր ուղեղս:

11
Այդ երեկո պարապելու ոչ մի տրամադրություն չունեի, ուստի ինքս ինձ մի քիչ ցրելու համար ճանապարհին մտա թատրոն: 
Բայց երկար դիմանալ չկարողացա և, հազիվհազ մինչև առաջին գործողության վերջը մնալուց հետո, վեր կացա, որ տուն գնամ հաշիվ տալու ինձ այդ օրվա տպավորություններիս մասին, որոնք քանի գնում՝ այնքան ավելի ու ավելի տիրապետում էին ինձ:

Դուրս գալով դահլիճից, քայլերս ուղղեցի դեպի հանդերձասրահը, տեսնեմ ֆոյեում խռնվող հասարակության մեջ դեմս ելավ Թուսյանը՝ երկու տիկնոջ հետ, որոնք թևանցուկ բարձրաձայն ծիծաղում էին նրա մի ինչ-որ, ըստ երևույթին, շատ զվարճալի, պատմության վրա: 
Մեկը տիկին Սարումյանն էր — բարձրահասակ ու հաստլիկ, կրկնակի կզակով և դեղձան մազերի մեջ հուրհրատին տվող ծամկալներով, մյուսին չէի ճանաչում, երկուսն էլ պճնված, քսված և չափազանց ուրախ տրամադրության մեջ: 
Տիկին Սարումյանի հետ սովորական հարցուբարևը փոխանակելուց և մյուս տիկնոջ հետ ծանոթանալուց հետո ասացի.
— Կներե՞ք, որ ձեր հետաքրքրական կավալերին մի քանի րոպեով անջատեմ ձեզնից:

— Տարեք թեկուզ բոլորովին, — բացականչեց տիկին Սարումյանը քրքջալով. — սպանեց, այնքան ծիծաղեցրեց:

Առա Թուսյանի թևը և մի կողմ տարա:

— Այսօր քո ետևից շատ եմ ման եկել, — ասացի: 
— Հիմա տուն եմ գնում, դու էլ որ գաս, շատ լավ կանես: 
Եկ միասին գնանք:

— Այս րոպեի՞ն:

— Հենց այս րոպեին:

— Ինչ է պատահել որ:

— Մի շատ կարևոր բան:

— Հեռագիր հո չկա՞ մեր տանից:

— Չէ, բայց կա այնպիսի մի բան, որի համար դու պետք է հենց այս գիշեր հեռանաս այստեղից:

Թուսյանը կարճ ժամանակ նայում էր ինձ զարմացած:

Տեսնում էր, որ շատ լուրջ եմ խոսում, և նրա դեմքն էլ լուրջ ու մտառու արտահայտություն ստացավ:

 — Դե, էլ ինչ ես երկարացնում, ասա ու պրծի, է՜լի — բացականչեց անհամբեր:

 — Եկ գնանք, կասեմ. այստեղ հարմար չէ: 
ժամանակ էլ չկա, այնպես անենք, որ գնացքին հասնես:

Թուսյանը շարունակում էր նայել ինձ զարմացած և, ըստ երևույթին, մի քիչ էլ վախեցած, հետո ուսերը թոթվեց տարակուսանքով և ասաց.
— Լավ, դու գնա հագնվիր, ես էլ իսկույն գալիս եմ: 
Ու վազեց երկու տիկինների ետևից, որոնք կորել էին խռնվող հասարակության մեջ:

Հանդերձասրահում վաղուց հագնվել և սպասում էի մուտքի դռան մոտ, երբ վերջապես երևաց Թուսյանը: 
Շտապով հագնվեց և միասին դուրս եկանք:

 — Չգիտեմ՝ իմ բախտն է թարսվել, թե Սարումյանի բախտն է բանում, — ասաց մի ծխախոտ վառելով — հազիվհազ հույս ունեի այս գիշեր բանը դրստելու, և թարսի պես եկար մեջտեղ ցցվեցիր: 
Դե ասա տեսնեմ:

 — Մի քիչ շուտ-շուտ արի, որովհետև հիմա իննից անց է, և հազիվ թե կարողանաս պատրաստվել, որ գնացքին հասնես, — ասացի և քայլերս արագացրի:

 — Հանաք չես անո՞ւմ, — հարցրեց Թուսյանը, նույնպես արագացնելով քայլերը:

 — Այ հիմա կտեսնես՝ հանաք եմ անում, թե ոչ: 
Լսիր: 
Դու գիտե՞ս, որ քո պատմվածքի հերոսուհին իմ ամենալավ բարեկամի կինն է:

Թուսյանը հանկարծակի կանգ առավ:

— Ինչպե՞ս թե...
Կանգ առա և ես ու նայեցի նրան: 
Փողոցի էլեկտրական լուսավորությունը հնարավորություն էր տալի ինձ տեսնելու նրա դիմագծերի բոլոր փոփոխությունները: 
Նա նայում էր ինձ ծայրահեղորեն ապշած իմ անակնկալ հայտնությունից:

 — Հետո, դու գիտե՞ս, որ նա նոր է ամուսնացել, և ես նրա խաչեղբայրն եմ:

 — Խաչեղբա՞յրը...
 — Հետո դու գիտե՞ս, ով է եղել, որ այս երկու գիշեր գալիս քաշում էր զանգակը:

— Ո՞վ:

— Սառայի ամուսինը:

— Որ ի՞նչ:

— Որ քեզ սպանի:

Իմ այս հայտնությունը կարծեմ ամենից անակնկալն էր նրա համար, որովհետև նա հանկարծակի այնպես սփրթնեց, որ ակամա զղջացի, թե ինչու այդքան սուր կերպով հայտնեցի այդ բանը: 
Կարճ ժամանակ նայում էր ինձ կատարյալ ապուշի պես, հետո ասաց.
— Ինչ հեքիաթներ ես պատմում:

— Դժբախտաբար կյանքը հեքիաթ չէ, բարեկամ, — վրա բերի ես, — և այս տրագեդիան էլ հենց այն բանի հետևանքն է, որ դու կյանքը զվարճալի հեքիաթի տեղ ես դրել:

— Լավ, որ գալիս էր, ինչո՞ւ չէր մտնում ու սպանում, մանավանդ, որ երկրորդ գիշերը ես ինքս գնացի դուռը բաց արի: 
Ո՞ւր էր փախել:

Ես մի քիչ շփոթվեցի նրա այս շատ տրամաբանական հարցումի վրա, բայց իսկույն մտածեցի, որ եթե ճշմարտությունը հայտնեի, կնշանակեր, թե ամբողջ գործը պիտի փչացնեի: 
Ուստի պատասխանս խուսափողական եղավ:

— Ով գիտե, — ասացի, — գուցե վերջին րոպեին մտածել էր, որ ինձ շատ անախորժ դրության մեջ պիտի դներ, եթե իր վրիժառության վայրը իմ տունը դարձներ: 
Բայց գիտեմ, — ավելացրի ես խոսքերիս նրա վրա թողած տպավորությունը չթուլացնելու համար, — նա ման է գալիս, որ ուրիշ տեղ բռնի քեզ: 
Եվ ահա թե ինչու ես անհրաժեշտ եմ համարում, որ դու այս գիշեր ևեթ հեռանաս:

Ու, առնելով նրա թևը, առաջ տարա: 
Այլևս ձայն ծպուտ չհանեց: 
Հետևում էր ինձ հանցավոր երեխայի պես:

— Հա՜, մի բան էլ, — հանկարծ մտաբերեցի ես: 
— Դու գիտես, որ քեզնից զավակ էլ է ունեցել:

— Գիտեմ, — ասաց նա կամաց, — իր վերջին նամակների մեջ գրում էր, որ հղի է:

— Հետո՞:

— Հետո էլ չգիտեմ, նամակագրությունը դադարեց:

— Ուրեմն չգիտե՞ս, որ իր նորածին մանուկը ինքն իր ձեռքով սպանել է:

— Ճի՞շտ, — գրեթե ճչաց Թուսյանը և կանգ առավ հանկարծ: 
— Ո՞վ ասաց քեզ այդ:

— Արի, արի, ես քեզ բոլորը կպատմեմ: 
Ճանապարհին մինչև տուն հասնելը, մանրամասնորեն պատմեցի այդ օրվա Գարեգինի ինձ արած այցը, հետո իմ արած այցը Սառային և այն բոլոր խոսակցությունը, որ ունեցել էի նրանց հետ, իհարկե որոշ գունավորումով: 
Օգտվելով այն հանգամանքից, որ Թուսյանը բնավ չէր ճանաչում Գարեգինին և իր կյանքում չէր էլ տեսել նրան, Սառայի ամուսնուն ներկայացրի ոչ թե իբրև անհիշաչար, թույլ ու անկամ մի երիտասարդի, որ իր սիրած կնոջ անցյալին ոչ մի նշանակություն չէր տալիս, այլ իբրև մի կատաղի մարդու, որ վրիժառությամբ լցված, շարունակ կրկնում է, թե չի հանգստանա, մինչև որ իր ախոյանին «շանսատակ» չանի: 
Ես այդպես էլ ասացի և նկատեցի, որ Թուսյանի թուքը ցամաքեց, այնպես որ, երբ տուն հասանք, նա երկար ժամանակ նստած էր լուռ ու կաշկանդված, ըստ երևույթին չիմանալով ինչ ասի, ինչ անի:

Ծառային պատվիրեցի, որ վազի մի կառք կանչի, իսկ Թուսյանին ստիպեցի, որ շուտով տեղավորի իր իրեղենները, որպեսզի չուշանա գնացքից:

Լուռ վեր կացավ, դանդաղորեն, կարծես ակամա, հանեց հագի տոնական զգեստը, հագավ այն հնամաշ շորը, որով հյուր էր եկել ինձ մոտ, և նույն դանդաղկոտությամբ սկսեց տեղավորել ճամպրուկի մեջ, շարունակ խորասուզված ինքն իր մեջ, կարծես տատանվելով՝ գնա՞, թե չգնա: 
Երբ տեղավորեց պրծավ, ճամպրուկը փակեց, թոկով կապկպեց, վեր կացավ նստեց և շարունակում էր մտածել կենտրոնացած հայացքը մի կետի հառած:

Բայց, ինչպես երևում էր, այդ միայն ժամանակավոր ընդարմացում էր, որ եկել տիրել էր նրան և բխում էր ոչ թե նրա խառնվածքից, որը բնավ վախկոտ չէր և օրգանապես անընդունակ տևականորեն խորանալու դրության մեջ, ինչքան էլ որ այդ դրությունը վտանգավոր լիներ — այլ հետևանք էր իմ հայտնած անսպասելի նորության և մանավանդ այն լուրջ եղանակի, որով խոսում էի նրա հետ:

Եվ ես չսխալվեցի իմ այդ ենթադրության մեջ, որովհետև մեկ էլ նայեմ տեսնեմ՝ դեմքը պարզվել է և նայում է ինձ ժպտալով:

— Քեռի, — ասաց, — արի մի բան ասեմ, և դու էլ խոստովանիր, որ չեմ սխալվել:

— Ի՞նչ:

— Տեսար տանդ խնամի եմ նստել, ինքդ էլ հեղինակ, վառ երևակայության տեր, այդ բաները հեղինակեցիր, որ գլխիցդ ռադ անես: 
Չէ՞:

Պատասխանս միայն ուսերիս արհամարհական շարժումը եղավ, և, երևի, ես չկարողացա զսպել զզվանքիս արտահայտությունը, որովհետև նա նորից լուրջ կերպարանք առավ:

— Լավ, — ասաց, — բայց ի՞նչպես է, որ անցյալ օրը մեր առաջին հանդիպումին մի առանձին թշնամական վերաբերմունք չնկատեցի նրա մեջ դեպի ինձ: 
Կամ, գուցե, դա մի խորամանկություն էր և հասցես առավ նրա համար, որ... 
Ասենք, ե՜ս չեմ, որ պիտի վախենամ մահից, բայց չէ՞ որ մահն էլ որևէ իմաստ, որևէ արդարացում պիտի ունենա: 
Թե չէ — ահա՜ իմ ճակատը և ահա՜ քո գնդակը, տուր գլորիր, թե ի՞նչ:

— Ի՞նչ ես ուզում ասել դրանով, — հարցրի զարմացած:

— Ա՜յն եմ ուզում ասել, որ... մի՞թե, հիրավի, ես այնքան մեղավոր եմ, որ ուզում են ինձ շանսատակ անել: 
Չէ որ ես բռնի կերպով չտիրացա նրան, ինչպես անում են վերջին կինտոները: 
Նա այնքան ուզում էր ինձ, որքան և ես իրեն: 
Մեր հոգիները և մեր մարմինները փոխադարձաբար ձգտում էին իրար, և այդ փոխադարձության հետևանքն ուրիշ բան չէր կարող լինել, քան այն, ինչ որ կատարվեց: 
Ճիշտ է, ամուսնանալու խոստում էի տվել, բայց այդպիսի դեպքերում սեփական կյանքը զոհաբերելու խոստում են տալիս, և ո՞վ է լուրջ նշանակություն տալիս այդ բանին, որովհետև մի խոստում, որ չի կատարվում իսկույն, վաղվան համար հո մի կոտրած գրոշ էլ չարժե: 
Իսկ ես հեռացա, հետո տարիներ անցան, և եթե այս պատահական հանդիպումը չլիներ, ո՞ւմ մտքով կանցներ, թե մի ժամանակ անտառում ինչ եմ արել: 
Եվ ո՞ր մեկը հիշեմ, մեկն այստեղ, հարյուր մեկն այնտեղ — Ռուսաստանում: 
Եվ ինչո՞ւ պիտի հիշեմ: 
Մի բան, որ բնական է, պիտի կատարվի անցնի: 
Հո մենք չենք հիշում, թե օրը-օրին ինչ ենք ուտում, քաղցը ստիպում է ուտել, ուտում ենք և մոռանում: 
Հետո... զավակ՝ ասում ես: 
Խոստովանում եմ, այդ բանին էլ լուրջ նշանակություն չեմ տվել: 
Վերջին նամակների մեջ, որ գրում էր, թե հղի է, ինքս ինձ ասում էի՝ վնաս չունի, աբորտ կանի, կանցնի: 
Նրա պես քանիսներն են այդպես արել: 
Բայց որ ասում ես, թե ծնել է և... 
Ա՜յ, այստեղ ես բան չեմ հասկանում: 
Ի՞նչպես կարելի է այդ: 
Ինքն էր, չէ՞, որ ինձ մոռացնել տվեց սպանությունը: 
Մինչդեռ իմ սպանածը միայն մի աղավնի էր: 
Նա աղի արցունք էր թափում մի անպետք թռչունի համար և հանկարծ ինքն իր ձեռքով սպանում է իր սեփական արգանդից նոր ելած մանուկը: 
Դա ի՞նչ սոսկալի հակադրություն է:

— Այ, լավ ասացիր, — վրա բերի ես: 
— Հենց այդ բանից էլ կարող ես եզրակացնել քո մեղավորության չափը: 
Որքա՜ն այլանդակված պիտի լիներ քո վարմունքով նրա հոգին, որքա՛ն լքված ու հուսահատված պիտի զգար նա իրեն, որ ստիպված լիներ այդպիսի մի սոսկալի ոճիր գործել: 
Ես լիովին հասկանում եմ նրան և ամենեին չեմ դատապարտում, որովհետև ներկա հասարակության և ներկ հասարակարգի մեջ ո՞ւր գնար, ո՞ւմ ապավիներ, ո՞ւմ և որ օրենքի օգնությանը դիմեր մի անմեղ, անփորձ աղջիկ՝ ապօրինի մանուկը ձեռքին: 
Եվ դեռ հարցնում ես, թե մի՞թե այնքան մեղավոր ես:

Թուսյանը չառարկեց և լսում էր ինձ անկեղծ զարմանքով: 
Տեսնում էի, որ իսկապես լուրջ նշանակություն չէր տվել այդ բանին և հազիվ թե երբևէ մտածած լիներ առհասարակ այդպիսի բաների մասին, և այժմ զարմանում էր, թե ի՞նչպես կարող էր մի ուրիշն այդքան դժբախտանալ իր պատճառով:

— Եվ այդ բոլորից հետո, — ավելացրի ես, — դու դեռ երես ես ունեցել ոչ միայն մոտենալու նրան, այլև ինչ-որ զզվելի առաջարկ անելու, «շնական» առաջարկ, ինչպես ինքն:

— Գուցե փող չունես, — ասացի, կարծելով, թե նրա վարանման պատճառն այդ է:

Մեքենայաբար շոշափեց գրպանները և ոչինչ չասաց:

Համենայն դեպս հանեցի տվի գրպանումս եղած բոլոր փողը: 
Առավ ձեռքի մեջ, առանց գրպանը դնելու, և դուրս գնաց:

Մինչև կառքը ճանապարհ դրի:

Շարունակ լուռ էր և մտազբաղ: 
Եվ այդպես էլ բաժանվեց, նույնիսկ առանց մնաս բարև ասելու:

12
Թուսյանին ճանապարհ դնելուց հետո դարձա սենյակս: 
Սովոր լինելով ուշ քնելու, չուզեցի այդպես, վաղ հանվել ու պառկել, չնայելով որ, թե՜ ֆիզիկապես, և թե՜ հոգեպես շատ հոգնած և ճնշված էի զգում ինձ: 
Ուստի առանց հանվելու թիկն տվի մահճակալիս վրա, որ մի քիչ հանգստանամ և կարգի դնեմ այդ օրվա տպավորություններս, մանավանդ այն տպավորությունը, որ ստացել էի վերջին րոպեին Թուսյանի մեջ նկատած անսպասելի և խորհրդավոր փոփոխությունից: 
Եթե չվախենայի, որ նա կարող է ուշանալ գնացքից և այդ գիշերն էլ մնալ, — իսկ այդ գիշեր ո՞վ գիտե ինչ կարող էր պատահել, — անշուշտ մի քիչ ավելի երկար կպահեի նրան իմանալու համար, թե ինչ է կատարվում նրա մեջ: 
Գուցե զղջում, գուցե իր յուրօրինակ Էպիկուրյան մտահայացքի հեղաշրջում: 
Եվ մինչդեռ, զանազան ենթադրություններ անելով, ընկել էի մտքերիս ծովը, չէի նկատել, թե ինչպես հոգնածությունից քունս տարել էր:

Ու քնիս մեջ մի տարօրինակ երազ տեսա: 
Իբր թե մի մեծ դահլիճումն եմ: 
Մարդիկ և կանայք խռնվում են զուգված-զարդարված, ինչպես պարահանդեսում: 
Բեմ կա: 
Բեմի վրա հետին ոտների վրա բարձրացած ցատկոտում է մի սպիտակ այծ ահագին պոզերով և երկար մորուքով: 
Այծի երեսն իբր թե այծի չէ, այլ մարդու երես՝ ցոլուն աչքերով: 
Հետո մեկ էլ տեսնեմ՝ այծը այծ չէ, այլ կին, և այդ կինն իբր թե Սառան է բալերինի նման սպիտակ փրփուր հագուստով: 
Գլխին պղնձի մի սափոր ուներ, և այդ սափորը նրա ասաց. Եվ ոչինչ այնքան չի վիրավորել ու վրդովել նրան, որքան այդ հանդգնությունը: 
Որովհետև ի՞նչ է նշանակում այդ: 
Այդ նշանակում է, որ դու նրան էլ համարում ես այն կանանցից, որոնց հետ՝ երբ կամենաս՝ կարող ես գործ ունենալ, ինչպես օրինակ, տիկին Սարումյանի հետ, և ամենևին նկատի չես առել, որ նա ոչ միայն ամուսնացած է, այլև վաղը չէ մյուս օրը մայր պիտի լինի:

— Ի՞նչպես թե մայր...
— Չէ՞ որ նա հղի է...
— Фу ты черт! — բացականչեց Թուսյանը, վեր կացավ և սկսեց անցուդարձ անել սենյակում: 
— Դա ի՞նչ դժբախտություն է. այն ժամանակ հղի, հիմա հղի...
— Եվ այս անգամ գուցե ավելի դժբախտ հետևանքով: 
Թուսյանց հանկարծ կանգ առավ և վախեցած նայեց երեսիս.
— Ի՞նչպես:

— Որովհետև քո վարմունքից այնքան է վրդովվել, որ եթե ժամանակից առաջ չվիժի և կենդանի մնա, այդ ուղղակի հրաշք կլինի:

— Ի՞նչ ես ասում, — շշնջաց Թուսյանը, գույնը նետելով:

— Ես քեզ բան եմ ասում, որովհետև աչքովս տեսա, թե ինչպես սոսկալի ցավեր է զգում:

Թուսյանը շարունակ երեսիս նայելով, կարճ ժամանակ մնաց քարացած: 
Հետո նստեց և այլևս ձայն ծպուտ չհանեց: 
Միայն անսովոր լուրջ ու մտազբաղ, որ բնավ չէր սազում նրան, հայացքը հառել էր մի կետի: 
Պարզ էր, որ իմ հայտնություններից և ոչ մեկն այնպես չէր ազդել նրան, որքան վերջին հայտնությունը Սառային սպառնացող վտանգի մասին:

Այդ միջոցին վերադարձավ ծառան և հայտնեց, որ կառքը բերել է: 
Թուսյանը բնավ ուշադրություն չդարձրեց, կարծես ինքը չէր գնացողը, և շարունակում էր անշարժ նստած մնալ նույնիսկ այն ժամանակ, երբ ծառան դուրս տարավ նրա ճամպրուկը:

— Դե վեր կաց, որ չուշանաս, — ասացի: 
Մեքենայաբար վեր կացավ, գլխարկը ծածկեց և սկսեց շատ դանդաղորեն, կարծես ակամա, հագնել վերարկուն:

Ամեն մի ցատկումից վերև էր թռչում ու նորից նստում գլխին: 
Բայց հանկարծ կանգ առավ, գլուխը թափահարեց, և սափորն ընկավ գետին ուժգին զրնգոցով:

Աչքերս բաց արի ականջումս լսված մի սուր ձայնից: 
Սկզբում ինձ թվաց, թե այդ սափորի զրնգոցն էր: 
Հետո, երբ կես քնած, կես արթուն նայում էի չորս կողմս և աշխատում սթափվել, ձայնը կրկնվեց: 
Այս անգամ արդեն պարզապես տեսա, որ դռանս զանգակի ձայնն էր:

Վեր թռա, «Մի թե դարձյալ նա է», — ասացի ինքս ինձ, կարծելով, թե Գարեգինն է, որ Սառայի դրդմամբ նորից եկել է Թուսյանին «սպանելու», բայց մեկ էլ մտածեցի, թե դա կարող էր և Թուսյանը լինել, որ երևի ուշացել էր գնացքից և ետ դարձել:

Ու շտապեցի դուռը բանալու:

Բայց որքան եղավ զարմանքս, ու վախս նույնիսկ, երբ դուռը բանալով, առջևս տեսա ոչ թե Գարեգինին կամ Թուսյանին, այլ Սառային:

— Տիկի՛ն, — ակամա դուրս թռավ բերնիցս և մեքենայաբար ետ քաշվեցի, որ տեղ տամ մտնի:

Այնուհետև ինչ որ պատահեց, մինչև օրս էլ ինձ թվում է, թե երազ էր կամ հենց նոր տեսած երազիս շարունակությունը նոր փոփոխությունով:

Սառան մի րոպե լուսնոտի պես անշարժ կանգնած էր դռանս առջև գտնված մի հատիկ աստիճանի վրա: 
Լուսինը աշնանային պարզկա երկնքից՝ կողքից լուսավորում էր նրա կիսադեմը: 
Մեծ զարմանքով նկատեցի, որ այդ ցուրտ գիշերին գլխաբաց էր և նույն թեթև հագուստի մեջ, որով տեսել էի նրան այդ երեկո իրենց տանը, բայց տանը տաքուկ շալ ուներ ուսերին, իսկ այժմ այդ էլ չուներ: 
Լուսնոտի պես անշարժ և անվրդով, շեշտակի նայում էր դեպի ներս, ոչ թե ինձ, այլ դեպի մութ նախասենյակը: 
Մի աչքից, այն աչքից, որ կողմից լուսինն էր լուսավորում, կարծես կայծեր էին դուրս ցայտում, և այդ աչքը հիշեցրեց ինձ երազիս մեջ տեսած պարուհու ցոլուն աչքերը:

Ոչ մի ձայն չհանեց, ձեռքը կամաց, կարծես երկաթի ծանրությամբ, բարձրացրեց և ուղղեց դեպի նախասենյակը: 
Ձեռքին լուսնի տակ ինչ-որ պլպլաց պողպատի սպիտակ փայլով: 
Մեքենայաբար ետ ընկա դեպի նախասենյակի պատը և թաքնվեցի դռան ետևը: 
Նույն վայրկյանին լսվեց մի տրաքոց կարճ ու հատու, պողպատի բերանն ուղղակի դեմքիս առջև կրակի մի խուրձ արտավիժեց, և նախասենակը լցվեց վառոդի հոտով:

Արյունը սառավ երակներիս մեջ, մազերս փշաքաղվեցին, և ինձ թվաց, թե աչքերս հանկարծ դուրս պրծան խոռոչներից: 
Մի րոպե կարծեցի, թե վիրավորված եմ, և զարմանում էի, որ չէի ընկնում: 
«Երևի նրա համար, — մեքենայաբար բացատրեցի ինքս ինձ, — որ վերքս նոր է, և դեռ չեմ զգում»: 
Ու, մահվան սարսափի մեջ կաշկանդված, սպասում էի, թե ահա որտեղ որ է՝ պիտի ընկնեմ ու մահանամ:

Չգիտեմ, որքան տևեց այս սարսափելի դրությունը, որը երբեք չեմ մոռանա, բայց դեռևս կանգնած էի ոտքիս վրա, և ինձ թվում էր, թե տափակել կպել եմ պատին այնպես պինդ, որ անկարող եմ պոկվել:

Հանկարծ մի միտք լցրեց ամբողջ էությունս մի խելագար ուրախությամբ: 
«Կարող եմ և վիրավորված չլինել», — մտածեցի և սկսեցի շոշափել գլուխս, կուրծքս, փորս, կողերս: 
Ոչ մի տեղ արյան տաքություն չզգացի ու կարծես մոգական մի գավազանի զորությամբ վերակենդանացա:

Առաջին գործս այն եղավ, որ առանց համարձակվելու դեպի դուրս նայել, դուռն արագորեն փակեցի և խելագարի պես վազեցի սենյակս:

Երբ արդեն լիովին ապահով էի սենյակիս մեջ, նոր զգացի, որ ամբողջ մարմնովս դողում եմ: 
Նստեցի, ձեռքերս սեղմեցի ծնկներիս մեջ և ծնոտներս պինդ հուպ տվի իրար, որ զսպեմ ջղաձգումներս: 
Մի ջիղ մանավանդ, որ ոչ մի կերպ զսպել չէի կարողանում, ամբողջ մեջքս ի վեր մինջև շլինքս սեղմվում ու բացվում էր առաձգական ռետինի պես և ամեն սեղմվելիս դեպի ետ, դեպի ներքև էր քաշում գլուխս երբեմն այնքան ուժգին, որ թվում էր, թե եթե փորձեմ դեպ առաջ խոնարհվել, շլինքս ու մեջքս պիտի կոտրվեն չոր փայտի պես: 
Աշխատում էի հավաքել խոհականությունս ու սառնասրտությունս, որպեսզի հաշիվ տայի ինձ, թե այդ ինչ էր, որ պատահեց, — ոչինչ չհաջողվեց:

Շարունակում էի մնալ կարծես հավիտենական մղձավանջային մի դրության մեջ, որից, հակառակ ջանքերիս, ելնել չէի կարողանում: 
Ինձ թվում էր, թե այդ մի քանի րոպեի մեջ, երբ ես կրել էի մահվան բոլոր սարսափը, աշխարհը կործանվել էր, տարտարոսը դուրս էր վիժել իր բոլոր արհավիրքները, զարմանում էի, թե ինչպես էր եղել, որ այդ տիտանական զարհուրանքի մեջ չէր զարթել ոչ ոք ամբողջ տան մեջ, իսկ դուրսը, փողոցում, այնպիսի անդորրություն էր տիրում: 
Ես բացեիբաց հրաժարվում էի հավատալ, թե այն բոլորը, ինչ որ տեսա և զգացի այդ մի քանի րոպեում, իրականություն էր, և ինչպես երբեմն պատահում է սարսափելի երազի մեջ, ինքս ինձ սրտապնդում էի նրանով, որ ասում– էի, թե այդ երազ է միայն, ուրեմն և վախենալու ոչինչ չկա, ահա որտեղ որ է՝ կզարթնեմ և ամեն բան կանցնի:

Այդ դրության մեջ էի դեռևս, որ հանկարծ մի սուր ձայն ռետինի գնդակի պես վեր նետեց ինձ, նորից փշաքաղելով ամբողջ մարմինս: 
Դռանս զանգակի ձայնն էր նորից և այնքան ահավոր, որ կարծես ինքը մահը ճչաց: 
Ու, ինչպես վիրավոր մի գազան, որ խելակորույս ինքն է վազում որսորդի գնդակի դեմ, ես դուրս նետվեցի: 
Եվ երբ դուռը բաց արի այն անգիտակցական վճռականությամբ, որ իսկույն վրա ընկնեմ և ատրճանակը խլեմ ձեռքից, ապշած, գրեթե զգաստացած տեսա, որ ոչ թե Սառան է, ինչպես համոզված էի ես, այլ Գարեգինը ծանր հևքը բերնին, երևի վազելուց:

— Ի սե՜ր աստծո, օգնի՜ր, — ասաց հազիվ շունչը հետ բերելով: 
— Սառան չկա... քնած էի — դուրս է եկել... չգիտեմ ուր է գնացել... 
Պետք է օգնես... 
Ես խելքս կորցնում եմ... չեմ իմանում ինչ անեմ... ի սեր աստուծո, շուտ... արի գնանք...
— Ո՞ւր:

— Որոնելու:

— Ո՞րտեղ:

— Չգիտեմ... ես այլևս մտածելու ընդունակություն չունեմ... 
Դու ասա, ո՞րտեղ կլինի:

— Նա այստեղ էր:

— Այստե՞ղ... քեզ մո՞տ, — աղաղակեց խեղճը և վրա ընկավ ձեռքերիս: 
— Հետո:

Շնչասպառ էր լինում, լափում էր ինձ հետաքրքրությունից և անհամբերությունից լռած աչքերով:

Մի քանի խոսքով պատմեցի եղելությունը:

Լսեց ինձ, լսեց, հետո մի «վայ» արավ, երկու ձեռքով պինդ խփեց գլխին և մնաց այդպես քարացած: 
Հետո հանկարծ խեղդվողի պես բռնեց ձեռքիցս և ձիգ տվեց, որ տանի իր ետևից:

— Գնանք... ի սեր աստուծո, գնանք շուտով... շուտով…
— Ո՞ւր:

— Չգիտեմ... 
Գետը... 
Հիմա եմ հիշում. սպառնում էր, որ ինքը կսպանի, եթե ես չսպանեմ, և հետո գետը կնկնի կխեղդվի... 
Գնանք, մենք կազատենք նրան...
Եվ խելագարի պես մի կատաղի ուժով շարունակում էր, ձեռքիցս պինդ բռնած, քաշել իր կողմը, որ տանի ինձ իր հետ:

Մեծ ուժ և սառնասրտություն էր հարկավոր ինձ, որ պահեի նրան և համոզեի, թե դա դատարկ սպառնալիք է եղել նրան վախեցնելու համար, թե Սառան անշուշտ բռնված է եղել սպանելու մանիայով, և այն բանից հետո, երբ ատրճանակը պարպեց այստեղ, երևի կարծել է, թե արդեն սպանեց, և հանգստացած վերադարձել է տուն:

— Դու կարծո՞ւմ ես, դու կարծո՞ւմ ես, — բացականչեց Գարեգինն ուրախացած: 
— Որ այդպես է, տուն գնանք... 
Շուտ, աղաչում եմ, շուտ:

Շտապով դարձա սենյակս, գլխարկս ծածկեցի, վերարկուս հագա և, դուրս գալով, Գարեգինի հետ դիմեցի դեպի նրա բնակարանը: 
Այժմ ինձ առաջ էր մղում ավելի հետաքրքրությունը, քան օգնության կարիքը, որովհետև ինձ համար ոչ մի տարակույս չկար, որ աղետն արդեն կատարված վերջացավ պիտի լիներ, թեև Գարեգինին հայտնած ենթադրությունս էլ անհավանական չէր թվում ինձ:

Գիշերը, ինչպես երևում էր, շատ ուշ էր. փողոցներում ոչ մի կենդանի շունչ չէր երևում, բացի գիշերապահներից, որոնք ահագին մուշտակների մեջ կոլոլված դանդաղոր են չափում էին խանութների շարքերը: 
Կես ճանապարհին հազիվ մի կառք գտանք և նստեցինք: 
Երբ հասանք, կառքը, համենայն դեպս, պահեցի և բարձրացանք վերև: 
Գարեգինը երկայն սանդուղքի երկու աստիճանը մեկ էր անում:

Նրա բնակարանի դուռը բաց գտանք և ճրագները վառ: 
Գարեգինն ուղղակի վազեց դեպի ննջարանը: 
Ես հետևեցի նրան:

Այստեղ մեր աչքերի առջև բացվեց հետևյալ տեսարանը: 
Սառան իսկապես տուն էր դարձել: 
Աղախինը հետո պատմում էր, որ նա չափազանց ուրախ էր, ծիծաղում էր, ծափ տալիս, թռչկոտում երեխայի պես, գրկում էր իրեն, համբուրում և շարունակ կրկնում. «Գիտե՞ս, Նատաշա, սպանեցի՛, սպանեցի՛, սպանեցի՛ արդեն...»: 
Հետո սկսել էր գանգատվել, որ մրսում է, պառկել էր առանց հանվելու և պատվիրել, որ շատ բան ծածկի և վառարանը վառի: 
Այնուհետև սկսվել էին անտանելի ցավեր, որոնցից ճչում էր շարունակ և գալարվում: 
Աղախինը վախեցած վազել է Գարեգինի սենյակը, որ զարթեցնի նրան, բայց նրան այնտեղ և ամբողջ բնակարանում ոչ մի տեղ չգտնելով, դիմել էր կողքին ապրող տանտիրուհու օգնության: 
Տանտիրուհին, մի ռուս գեներալի այրի կին, շատ բարի ու եռանդոտ, չէր զլացել անկողնուց վեր կենալու և, Սառայի վիճակը տեսնելուց հետո, իր կողմից դիմել էր տան ներքին հարկում ապրող բժշկի օգնության:

Մենք որ մտանք, բժիշկը նոր էր եկել: 
Հողաթափները ոտներին, խալաթը հագին, քնաթաթախ աչքերով, քննում էր հիվանդի զարկերակը: 
Մոտը կանգնած էր տանտիրուհին նույնպես ձեռաց հագնված, խճճված սպիտակ մազերը ծամկալներով մի կերպ ամրացրած: 
Դռան մոտ արձանացել էր աղախինը՝ վախից սառած, ցամաքած: 
Վառարանի մեջ ճրթճրթում էր կրակը:

Գարեգինը վազեց դեպի կնոջ մահճակալը, մի տեսակ անմարդկային, գրեթե անասնական ձայնով կանչեց «Սառա» և ըստ երևույթին, ուզում էր վրա ընկնել նրան, բայց բժիշկը, մի ձեռքով հիվանդի զարկերակը բռնած, մյուսով կամաց հեռացրեց նրան, և խեղճը տեղն ու տեղն արձանացավ, աչքերը սարսափահար գամելով կնոջ դեմքին:

Սառան պառկած էր անշարժ, դեմքն սպիտակել էր քաթանի պես. շրթունքներն ուռել կապտել էին, շրջապատված լայն սևավուն շրջանակներով, կիսաբաց կոպերի տակից պլպլում էին աչքերի սպիտակուցները ապակու անկենդան փայլով: 
Սկզբում ինձ թվաց, թե արդեն մեռած է, բայց հետո տեսա, որ կուրծքը վեր ու վար է անում, և կիսաբաց շրթունքներից մի թեթև հևք է լսվում:

Հիվանդի զարկերակը քննելուց հետո բժիշկը ետ նայեց, մատով մոտ կանչեց աղախնին և, դառնալով մոտը կանգնած տանտիրուհուն, խնդրեց, որ հիվանդի հագուստը հանեն: 
Այլևս անհարմար համարելով իմ ներկայությունը, ես դարձա և դուրս գնացի առաջին իսկ դռնով: 
Սկզբում չիմացա, բայց հետո տեսնեմ մտել եմ հյուրասենյակը, ուր այդ երեկո տեսակցություն ունեցա Սառայի հետ: 
Ահա այն աթոռը դռան մոտ, որի վրա նստած էր Սառան, և մի րոպե ինձ թվաց, թե ականջումս դեռ հնչում են նրա ցասմնալից խոսքերը և ապա աղեկտուր հեծկլտանքը: 
Ինչ էր պատահել այնուհետև, երբ, այդ տեսակցությունից հետո, ես թողի նրան ուժգին հիստերիկայի մեջ, — այդ մասին ոչինչ չգիտեի, բայց ինձ համար միանգամայն պարզ էր, որ մեր չարաբաստիկ խոսակցությունը ճակատագրական դեր էր խաղացել Սառայի հետագա վիճակի մեջ: 
Իսկ այդ վիճակի հետևանքը ես այժմ՝ տեսա աչքիս առջև: 
Թեև մի կողմից ինքս ինձ արդարացնում էի նրանով, որ մտածում էի, թե այդ բոլորը կատարվել էր և պիտի կատարվեր մի տեսակ տարերային ուժով և հակառակ իմ ցանկության, բայց և այնպես ուղեղիս մեջ գամվել էր այն միտքը, թե այդ բոլորի պատճառը միայն ես էի, և թերևս ոչինչ չպատահեր, եթե չլսեի Գարեգինին և բնավ չմիջամտեի: 
Այս պատճառով նստած էի հոգեպես միանգամայն սպանված, իր գործած ոճիրի ծանրությունը գիտակցող մարդու պես, և ականջներս լարել էի դեպի հարևան սենյակը, որտեղ լսվող ամեն շրշյուն կլանում էի ամբողջ էությամբ: 
Չէի կարծում, թե սիրտս այնքան ուժգին ու խորապես արձագանքեր այդ շրշյուններին, եթե այնտեղ, հարևան սենյակում մերձ ի մահ պառկած լիներ իմ սրտակից հարազատներից որևէ մեկը:

13
Գրեթե լուսադեմ էր, որ վերադարձա տուն և քնեցի կամ, ավելի ճիշտ կլինի ասեմ, ընկա ծայր աստիճան ծանր ու տանջալից մի թմրության մեջ՝ լի հազար ու մի անհեթեթ, անբովանդակ ու սարսափելի տեսիլներով:

Զարթեցի սենյակիս մեջ լսված ինչ-որ քայլերի ձայնից:

Նայեմ տեսնեմ՝ Թուսյանն է:

Սկզբում ոչինչ չէի հասկանում: 
Գլուխս այնքան ծանր էր, որ կարծես գանգս դատարկել և լցրել էին կապարով: 
Հետո հանկարծ մտաբերելով գիշերվա եղելությունը: 
Միանգամից սթափվեցի և վեր թռա: 
Նոր նկատեցի, որ պառկել եմ առանց հանվելու: 
«Ի՞նչ եղավ Սառան», — այս էի առաջին միտքը, որ ծագեց գլխումս: 
Նորից տրորելով սիրտս ու հոգիս:

Սակայն առջևս կանգնած էր այդ ամբողջ անցուդարձի ինքը հեղինակը — Թուսյանը, որի անակնկալ վերադարձը պակաս չհետաքրքրեց ինձ:

— Այդ ի՞նչ է, դու չե՞ս գնացել, — հարցրի զարմացած:

— Ոչ, — պատասխանեց կտրուկ:

— Ինչո՞ւ:

Չպատասխանեց: 
Նստեց պատուհանի առջև, մի ծխախոտ հանեց, վառեց և սկսեց ծխել անսովոր լուրջ և ինքն իր մեջ ամփոփված, ինչպես նախորդ գիշերը անջատման ժամին: 
Չէր նայում ինձ: 
Իսկ ես զարմացած դիտում էի նրան: 
Ուսանողական խունացած բաճկոնն ու երկարաճիտ կոշիկները հանել էր և հագել էր նոր հագուստը, որի մեջ այնքան գեղեցիկ էր իր սափրած լիք դեմքով և կարճ խազած սև ու խիտ փայլուն մազերով, որոնք այժմ էլ ավելի փայլում էին պատուհանից ներս թափանցող առավոտյան արևի ճաճանչների տակ:

— Չլինի՞ ուշացար գնացքից, — շարունակեցի հարցուփորձս:

— Ոչ:

— Հապա՞:

Նորից չպատասխանեցի: 
Շարունակում էր ծխել և համառորեն չէր նայում ինձ: 
Հետո ասաց մի տեսակ շեշտով:

— Ես երբեք վախկոտ չեմ եղել և չեմ ուզում, որ որևէ մեկը կասկած տաներ, թե վախկոտ եմ, մանավանդ նա, ում հետ որ գործ ունեմ:

— Ես քեզ չեմ հասկանում, ի՞նչ վախկոտության մասին է խոսքդ:




 --------------------------------------- 


— Այն բոլորից հետո, ինչ որ դու հայտնեցիր այս գիշեր, վեր կենալ և հեռանալ այդ նշանակում է պարզապես փախչել, իսկ փախչում են միայն վախկոտները:

— Ուրեմն դու ուզում ես ճակատդ դեմ անել գնդակին:

— Այո՜, — վրա բերեց Թուսյանը և իսկույն ավելացրեց. — եթե միայն մեղավոր եմ:

Թուսյանը վեր կացավ հանկարծ, ծխախոտը դեն շպրտեց և նայեց ինձ շեշտակի:

— Լսիր, Մարգարյան, — ասաց մի տեսակ ջղայնացած տոնով, որպիսին ես ամենևին չէի սպասում նրանից: 
— Ես հենց դրա համար էլ չգնացի իսկապես: 
Պետք է պարզել վերջապես, մեղավո՞ր եմ ես, թե ոչ: 
Եթե մեղավոր եմ, անշուշտ պետք է կրեմ իմ արժանի պատիժը, — թող այդ պատիժը գնդակը լինի, — ասացի, որ ես չեմ վախենում դրանից — իսկ եթե մեղավոր չեմ, ինչո՞ւ իզուր տարակուսանքի տակ մնամ ինքս և ուրիշներին տարակուսանքի տակ թողնեմ: 
Ի՞նչ պակասություններ ուզես կարող ես վերագրել ինձ, ես այդ ընդունում եմ. բայց որ ասես, թե կեղծել գիտեմ, այդ չես կարող: 
Երբե՜ք ես կյանքիս մեջ վատ բան չեմ արել, երբե՜ք: 
Ես այդ ասում եմ և կպնդեմ: 
Եվ միշտ մինչև հոգուս խորքը վրդովվել եմ, երբ ուրիշների կողմից վատ արարք եմ տեսել: 
Եվ իմ վատի կրիտերիումը եղել է ոչ թե ընդհանուր շաբլոնը, այլ իմ սեփական գիտակցությունը և խիղճը: 
Մեր գավառական քաղաքներում մի վարժապետ կար, որ իրեն Գերմանիայում ուսած աստվածաբան էր անվանում, բռնաբարել էր իր աշակերտուհիներից մեկին — տասը-տասներկու տարեկան մի որբ աղջկա, բռնեցի այնպես ծեծեցի, որ քիչ մնաց ինձ բանտ նստեցնեին за самасуд: 
Մեր ընկեր ուսանողներից մեկը պարզ մատնիչ էր, օխրանկայի և ռեկտորի գաղտնի ագենտը համալսարանում, ամենքը վախենում էին նրանից, բայց ես այնպիսի օյին հանեցի նրա գլուխը, որ նա ստիպված եղավ տեղափոխվել ուրիշ համալսարան, թեև ինձ էլ դուրս շպրտեցին համալսարանից: 
Այսպիսի դեպքեր ես շատ կարող եմ թվել իմ կյանքից: 
Իսկ եթե ինքս, ուրիշների կարծիքով, որևէ վատ բան եմ արել: 
Այդ արել եմ ոչ թե այն պատճառով, որ ինքս վատ եմ կամ վատասեր, այլ նրա համար, որ արածս վատ բան չեմ համարել: 
Հենց Սառայի օրինակը: 
Ի՞նչ վատ ու դատապարտելի բան կա նրանում, որ արբունքի հասած մի երիտասարդ և մի աղջիկ սրտերի փոխադարձ ձգտումով բնության գրկում և բնության հրավերով կատարում են կյանքի գերագույն խորհուրդը:

— Այդ շատ լավ, — ընդհատեցի ես նրա երկարաբանությունը. — այդ ես ընդունում եմ, և ոչ ոք չի դատապարտում քեզ այդ բանի համար: 
Բայց հետո, հետո: 
Ի՞նչ արիր դու կյանքի գերագույն խորհուրդը, կատարելուց հետո:

— Ես էլ հենց այդտեղ եմ գալիս, իմ խոսքն էլ հենց այդ հետոյի մասին է, — վրա բերեց Թուսյանը: 
— Ուզում ես հավատա, ուզում ես չէ, բայց ես քեզ ասում եմ, որ այն ժամանակ ես Սառային սիրում էի անկեղծ կերպով, — կարող եմ ասել նույնիսկ, որ դա իմ անդրանիկ սերն էր, — և ամուսնանալու համար նրան տված խոստումս էլ միանգամայն անկեղծ էր: 
Հետո գնացի: 
Սկզբում կարոտում էի նրան և, շատ էի կարոտում, պատասխանում էի նրա բոլոր նամակներին, նույնիսկ շատ անգամ ինքս էի գրում անհամբեր, երբ այս կամ այն պատճառով ուշանում էին նրա նամակները. Բայց հետո կամաց-կամաց... 
Դե հո գիտես, ժամանակը և տարածությունը թշնամի են մարդկանց հարաբերություններին: 
Մանավանդ որ ես ներքին հոգեկան կյանքով ապրող մարդ չեմ: 
Իմս այսօր է, և ոչ վաղը: 
Իմս արտաքին աշխարհն է իր եռուզեռով, իր թռուցիկ տպավորություններով: 
Գոնե մինչև այժմ ես այդպես եմ եղել: 
Եթե այն ժամանակ մնայի կամ նա գար ինձ հետ, անշուշտ կպսակվեի, և այժմ մենք շատ սովորական բախտավոր կամ անբախտ ամուսիններ կլինեինք: 
Բայց ես, ինչպես ասացի, հեռացա և... մոռացա կամ ավելի ճիշտը, սառեցի: 
Սառեցի ոչ թե այն պատճառով, որ այդպես էի ուզում կամ նրանից ավելի լավերը գտա, այլ որովհետև այդպես է կյանքը, այդպես է մարդկային բնությունը:

— Այդ էլ թ՞ե այդպես լինի, այդ էլ պատրաստ եմ ընդունելու, — նորից նկատեցի ես: 
— Բայց չէ՞ որ ձեր միջև ամեն մի կապ կտրված էր արդեն, և նա ինքն էլ, երևի, վաղուց սառել, մոռացել էր քեզ, հաշտվել իր դրության հետ, ամուսնացել, տուն ու տեղ դրել և պատրաստվում էր նորից մայր լինելու: 
Էլ հանուն ինչի՞, հանուն կյանքի ո՞ր գերագույն խորհրդի եկար վրդովելու նրա հանգիստ կյանքը, բանալու նրա հին վերքը, ծաղրելու նրա անցյալ տառապանքները, վիրավորելու նրա կանացի առաքինությունը, կոխկրտելու նրա մարդկային արժանապատվությունը: 
Այդ բոլորը ես նրա խոսքերն եմ կրկնում: 
Սրա՞ն ինչ անուն կտաս:

— Պարզ թեթևամտություն, երես առածի հանդգնություն, նույնիսկ շնականություն, — ինչ անուն ուզում ես տուր, այդ բոլորը ընդունում եմ և չեմ արդարացնում ինձ:

Բայց այս չնչին բանն այդպես փքել, ուռեցնել, մի պարզ ֆարս տրագեդիայի վերածել, մի ստահակ վարմունք մահացու հանցանք համարեի — այդ ես ուղղակի չեմ հասկանում, անկեղծ եմ ասում, չեմ հասկանում:

Ինձ ուրիշ բան չէր մնում, եթե ոչ լռել, և միայն թափահարեցի ձեռքս, դրանով հասկացնել ուզելով, որ այլևս ավելորդ է շարունակել այդ խոսակցությունը:

Նկատելով այդ, Թուսյանը մոտեցավ, առավ ձեռքս և ասաց պաղատագին.
— Ոչ, խնդրում եմ, Մարգարյան, մի կարծիր, թե ես դիտմամբ չհասկանալ եմ ձևացնում: 
Ապացուցիր, համոզիր ինձ, որ ես այդչափ մեղավոր եմ, որ ես մահացու հանցանք եմ գործել, և կտեսնես, որ իմ դատաստանը ինքս իմ ձեռքով կկտրեմ: 
Գուցե իսկապես ես մի հրեշ եմ, որին պետք է ոչ միայն սպանել, այլև կտոր-կտոր անել և կտորները շան բերանը գցել:

— Դե ես ի՞նչպես ապացուցեմ և համոզեմ քեզ, երբ դու այնպիսի հայացքի տեր մարդ ես, թե ամեն բան թույլատրելի է: 
Երբ որ ինքը՝ քո արարքի հետևանքը, որ իբրև կենդանի ապացույց կանգնած է առջևդ, չի համոզում քեզ, խոսքերն ինքնըստինքյան ավելորդ են:

— Բայց իմ այդ արարքն առաջինը և վերջինը չէ, և ինչո՞ւ այդպիսի աղետաբեր հետևանք ունեցավ այնքանի մեջ միայն մեկի վերաբերմամբ: 
Մի՞թե սրանից պարզ չէ, որ աղետի պատճառը իմ կյանքից և իմ արարքի էությունից դուրս է:

— Եվ, երևի, գտնվում է այդ մեկի կամքի և էության մեջ: 
Ա՞յս ես ուզում ասել:

— Եթե իմ ասածից այդ է հետևում... — ասաց Թուսյանը և չլրացրեց իր ասելիքը, խուսափելով իմ հայացքից:

Ես կարճ ժամանակ նայում էի նրան զարմացած, այս անգամ անկոտրում մարդու տպավորություն էր թողնում:

— Քո դատողությունը գիտե՞ս ինչ անալոգիա է ստեղծում իմ առջև, — նկատեցի ես: 
— Խելագարի թե հարբածի մեկը կանգնած է փողոցում և հրացան է պարպում: 
Փողոցով շատ մարդիկ են անցնում, բայց գնդակը դիպչում է միայն մեկին և գետին գլորում: 
Ուրեմն մեղավորն այդ մեկն էր, որ սպանվեց, և ոչ հրացան պարպողը, այլապես բոլորն էլ կսպանվեին: 
Ահա քո լոգիկան:

— Եվ երևակայիր, որ այո՛, այդ մեկն էր մեղավոր, — տարօրինակ համառությամբ պնդեց Թուսյանը: 
— Կամ եթե մեղավոր չէր, այլ անմեղ պատահական մի զոհ, համենայն դեպս մեղավոր չէր նաև հրացան պարպողը, որովհետև նա, խելագար թե հարբած, համենայն դեպս գործել է որոշ էմոցիայի ազդեցության տակ և գնդակը չի արձակել որևէ մեկի և հատկապես այդ մեկին սպանելու դիտավորությամբ:

Որովհետև ես լռել և լսում էի նրան ավելի ու ավելի զարմանալով, նա շարունակեց իրեն ոչ հատուկ պեդանտային լրջությամբ.
— Դու ասում ես՝ շնականություն, ես ասում եմ կյանքի գերագույն խորհուրդ, այսինքն բնական տարերային մի ուժ, որի վրա մարդն իր բոլոր խոհականությամբ հանդերձ անկարող է իշխել: 
Այդ տարերային ուժն իմ միջոցով եկել անցել է իր հաղթական ճանապարհով, և ես մեղավոր չեմ, որ մեկն այդ ճանապարհին ընկել է նրա քայլերի տակ և ճխլվեի անկարող լինելով հարմարվել նրա քմահաճույքին: 
Սա պարզ է, Մարգարյան, շատ պարզ:

— Որ այդպես է, ինչո՞ւ ծեծեցիր իր աշակերտուհուն լլկող ձեր գավառական վարժապետին:

— Որովհետև նա բռնություն, կամ, ուրիշ խոսքով ասեմ շնություն էր գործ դրել և այն էլ մի անչափահաս աղջկա վրա, — ահա թե ինչու: 
Իսկ բռնության, շնության և հոգիների ու մարմինների փոխադարձ ձգտման միջև սարեր ու ձորեր տարբերություն կա: 
Սա պարզ է, կարծեմ:

— Այո, քեզ համար ամեն բան պարզ է, պարզից էլ պարզ, — նկատեցի ես, կամենալով վերջ տալ այս ապարդյուն խոսակցությանը: 
— Եվ ես չեմ հասկանում, թե ինչո՛ւ չես գնացել, ինչու ես եկել և ինչու են այդ սոփեստություններդ: 
Որ համոզես, թե մեղավոր չե՞ս: 
Չես կարող: 
Ես միայն մի բանում համոզվեցի, — դու կամ հանցանքիդ գիտակցությունը չունես կամ այնքան խորն ես զգում հանցանքդ, որ խիղճդ հանգստացնելու համար աշխատում ես մեղքը փաթաթել ինչ-որ կյանքի գերագույն խորհրդի, ինչ-որ բնական տարերային ուժի վրա, որ իբր թե եկել անցել է քո միջով իր հաղթական երթը կատարելու համար: 
Այդ հո քո աստվածաբան վարժապետն էլ կարող էր ասել, ինչքան էլ որ նրա արարքը դու բռնություն համարես և սարերի ու ձորերի տարբերություն տեսնես նրա ու քո արարքի միջև: 
Ինչո՞ւ մի բան, որ քեզ համար կյանքի գերագույն խորհուրդ է և բնական տարերային ուժ, նրա համար շնություն պիտի լինի: 
Ոչ այս, ոչ այն. մի անգամ որ ինքդ քեզ ներշնչել ես այն համոզումը, թե կյանքը մի հարատև խնջույք է, և դու իրավունք ունես խլելու նրանից այն ամենը, ինչ որ հաճելի է քեզ, ուզում ես այդպես էլ շարունակել, բայց հիմա, որ դժնադեմ կյանքը, իսկական կյանքը և ոչ քո կասկածը, եկել ցցվել է առջևդ և իր պահանջներն է անում քեզնից, դու շփոթվել ես, ինքդ քեզ կորցրել և չես իմանում ինչ անես: 
Ահա քո ամբողջ հոգեբանությունը: 
Ես այլևս ոչինչ չունեմ ասելու քեզ:

Այս անգամ Թուսյանը միանգամայն սուս էր արել և լսում էր ինձ, ինչպես նախորդ գիշերը, լուրջ ու կենտրոնացած: 
Ըստ երևույթին նրա մեջ շարունակվում էր նախորդ գիշերը հրաժեշտի ժամին նրա մեջ իմ նկատած հոգեկան հեղաշրջման պրոցեսը: 
Բայց այս անգամ առաջվա պես ընդարմացած չէր, այլ նրա ամեն մի դիմագիծը ցավագին ջղաձգումներով արձագանքում էր իմ խոսքերին:

Շտապով լվացվեցի և պատրաստվեցի, որ գնամ իմանալու Սառայի դրությունը, որ այդ բոլոր խոսակցության ժամանակ մի րոպե անգամ չէր հեռանում մտքիցս: 
Եվ երբ բոլորովին պատրաստ էի, Թուսյանը, որ մինչև այդ շարունակ ինքնամփոփ՝ լուռ դիտում էր ինձ, հարցրեց.
— Ո՞ւր ես գնում:

— Գնում եմ իմանալու՝ ինչ դրության մեջ է զոհդ:

— Բավակա՛ն է, Մարգարյան, — աղաչեց նա զայրույթի հանկարծական բռնկումով և սև, խոշոր աչքերը սպառնագին փայլեցրեց ինձ վրա: 
Բայց այդ բռնկումը մի վայրկյան միայն տևեց: 
Նա զսպեց իրեն, գլխարկն առավ և շատ հանգիստ կերպով ասաց. — Ես էլ եմ գալիս:

Ակամա նայեցի նրան զարմացած:

— Խելագարվե՞լ ես, ինչ է:

Իսկույն չպատասխանեց: 
Կանգնած էր առջևս, գլխարկը ձեռքին և հանգիստ հայացքը, մռայլ վճռականությամբ լի, հառել էր հատակին:

— Զո՞հ՝ ասում ես: 
Ընդունում եմ, — ասաց մի առանձին հաստատուն շեշտով: 
— Բայց զոհը հատուցում է պահանջում, և այդ հատուցումը ես պատրաստ եմ տալու: 
Եվ պիտի տամ:

— Ես քեզ չեմ հասկանում, — ասացի պարզապես ապշած նրա այդ հանկարծակի վճռականության վրա: 
— Ի՞նչ հատուցում, ո՞ւմ, ի՞նչ ձևով, ինչի՞ համար:

— Ինչպիսի հատուցում ուզում ես, ում ուզում ես, ինչ ձևով ուզում ես, ինչի համար ուզում ես, — ինձ համար ողջը մեկ է: 
Ես սակարկել չգիտեմ: 
Մի բան որ վճռեցի և ասացի — կանեմ: 
Եվ խնդրում եմ իմ այս խոսքերի վրա մի՛ նայիր իբրև դատարկ բրավադայի վրա: 
Ճիշտ է, ես թեթևսոլիկ եմ, և շատ տրագիկական դեպքեր իմ կյանքում եկել անցել են թևի մի թեթև հպումով, առանց որևէ խոր հետք թողնելու իմ մեջ, բայց այն, ինչ որ այժմ եմ զգում, չեմ զգացել երբեք:

— Ասա, ասա, ես քեզ լսում եմ, — ասացի ես չափազանց հետաքրքրված նրա արտասովոր լուրջ տոնից և աչքերի արտահայտությունից տեսնելով, որ վերջապես պիտի պարզվի այն գլխավորը, ինչ որ տակավին մութ էր մնում ինձ համար այդ տարօրինակ երիտասարդի մեջ:

— Երեկ գիշեր, որ դու պատմում էիր Սառայի մասին, — շարունակեց Թուսյանը, — ես համարյա ոչինչ չզգացի. ես միայն շշմել էի — այնքան անակնկալ էր այդ բոլորն ինձ համար: 
Բայց հետո որ բաժանվեցի քեզնից և փոխանակ կայարան գնալու գնացի իջա հյուրանոց, կամաց — կամաց ինչ-որ անհանգստություն տիրեց ինձ և քանի գնաց՝ սաստկացավ: 
Որ ասեմ ամբողջ գիշերը չեմ քնել, չես հավատա: 
Արթուն պահապանի պես ման էի գալիս անդադար և շարունակ ծխում: 
Խի՞ղճ, խղճի խա՞յթ, թեթևամտորեն գործած չարիքի գիտակցությո՞ւն... 
Կամ գուցե կարեկցությո՞ւն, սրտի հարազատությո՞ւն՝ հետևանք այն զգացումի, որ երբեմն տածել եմ դեպի նա... կամ գուցե նույնիսկ նախկին սերը, անդրանիկ սերը, որի կայծերն սկսել են բորբոքվել նոր թափով տարիների շեղջակույտի տակից և ավելի մաքուր, ավելի ուժգին, քան առաջ, նրա կրած տառապանքների ազդեցության տակ... 
Ես ոչինչ չգիտեմ, ոչինչ չեմ հասկանում: 
Միայն կրկնում եմ, այսպիսի բան երբե՜ք չեմ զգացել, երբե՛ք կյանքիս մեջ: 
Եվ եթե մի քիչ առաջ ես, — շատ ճիշտ նկատեցիր, — զանազան սոփեստություններով աշխատում էի անարատ դուրս բերել ինձ, այդ ոչ թե նրա համար, որ իսկապես անմեղ էի համարում ինձ, այլ նրա համար, որ ուզում էի քո օգնությամբ դուրս գալ հոգեկան այս անտանելի քաոսային դրությունից: 
Կյանքի գերագույն խորհուրդ, բնական տարերային ուժ և ես ինչ գիտեմ ուրիշ ինչ, սրանք բոլորը, իհարկե, լոկ ֆրազներ են, որոնք թերևս նշանակություն ունենան տղամարդու և կնոջ հարաբերության մասին վերացական դատողության մեջ, բայց որոնք գրոշի արժեք չունեն կյանքի այնպիսի փաստերի հանդեպ. որպիսին իմ ու Սառայի հարաբերությունն է եղել, մինչդեռ ճշմարտությունն այն է, որ ես չկարողացա գնալ, որ գիշերն այնքան անհանգիստ անցրի, որ այժմ եկել եմ քեզ մոտ և ուզում եմ գալ քեզ հետ նրան տեսնելու:

— Այդպես, վերջապես խոստովանեցիր ճշմարտությունը, — նկատեցի ես: 
— Բայց նրան տեսնելը մտքիցդ հանի, որովհետև չգիտես, թե այս գիշեր քո գնալուց հետո ինչ կատարվեց:

— Ի՞նչ:

Ես պատմեցի նրան գիշերվա ամբողջ մղձավանջային դեպքը, թե ինչպես Սառան խելագար դրության մեջ եկել էր իմ բնակարանը ատրճանակը ձեռքին՝ անշուշտ նրան, Թուսյանին սպանելու մանիայով բռնված, թե ինչպես ատրճանակը պարպել էր նախասենյակումս ու փախել, թե ինչպես նրա ամուսինը վազել էր ինձ մոտ նրան որոնելու և թե, վերջապես, ինչ դրության մեջ գտանք նրան իրենց տանը:

Թուսյանը լսում էր ինձ իր ահագին աչքերի լափող հետաքրքրությամբ և հետզհետե սփրթնելով: 
Հետո, որ վերջացրի, գլուխն առավ ձեռքերի մեջ և մնաց քարացած:

— Այդ անկարելի է, — շշնջաց նա: 
— Այդ սոսկալի է... 
Եվ այդ բոլորի պատճառը...
— Էլ ավելորդ և անօգուտ է պատճառի կամ պատճառների մասին մտածելը, — ասացի: 
— Եթե այժմ զղջում ես և ուզում ես ինչ-որ հատուցում տալ, ուշ է արդեն, շատ ուշ:

— Ուշ է... շատ ուշ, — կրկնեց արձագանքի պես, առանց հեռացնելու ինձնից իր լայն բացած աչքերը: 
Ես այդպես. էլ թողի նրան ու դուրս եկա:

14
Նոր էի թեքվել գլխավոր փողոցը, տեսնեմ արագ քայլերով հասավ ետևիցս:

— Ո՞ւր ես գնում, — հարցրի:

— Գալիս եմ քեզ հետ:

— Ես Սառայի մոտ եմ գնում:

— Ես էլ:

— Որ ի՞նչ անես:

— Որ իմանամ ինչպես է:

Ու տեսնելով, որ ուզում էի առարկել, ավելացրեց իսկույն.
— Մի՛ վախենա, ներս չեմ մտնի. կսպասեմ դուրսը, մինչև դուրս կգաս:

Ճանապարհին այլևս ոչ մի խոսք չարտասանեց: 
Ըստ երևույթին շատ հանգիստ էր և ինքն իր մեջ խորասուզված:

Որ հասանք, նա իսկապես մնաց դուրսը, իսկ ես մտա և վերև բարձրացա:

Գարեգինի բնակարանում դուռը բաց արեց աղախինը` լացակումած կարմիր աչքերով: 
Նրա դեմքին նայելուն պես սիրտս կարծես պոկվեց հանկարծ և ցած ընկավ:

— Ինչպե՞ս է տիկինը, — հարցրի:

Պատասխանի տեղ աղախինը թաշկինակը սեղմեց աչքերին և հեկեկաց:

Հարցուփորձն այլևս ավելորդ էր, և ես շտապով ներս մտա:

Դեմս ելավ բարի տանտիրուհին, որ այնքան հոգացողություն էր ցույց տվել գիշերը Սառայի հիվանդության ժամանակ: 
Կարճ խոսքերով պատմեց ամբողջ եղելությունը: 
Գիշերը, իմ գնալուց հետո, բժիշկը խորհուրդ էր տվել հիվանդին անմիջապես փոխադրել ծննդաբերական ապաստարան: 
Սառային ուշագնաց դրության մեջ կառք էին դրել տարել, և նա մեռել էր վաղաժամ և անկանոն ծննդաբերությունից:

— Մենք նոր ենք վերադարձել — ավելացրեց նա («մենք» ասելով ուզում էր ասել՝ ինքը և Գարեգինը): 
— Եկեք, եկեք մխիթարեցեք ձեր խեղճ բարեկամին, իսկ ես կգնամ մի քիչ հանգստանալու:

Բարի պառավն առաջնորդեց ինձ դեպի ննջարան, որտեղ գիշերը Սառային գտա հոգեվարք դրության մեջ, և ինքը հեռացավ:

Դուռը բաց արի և կամաց ներս մտա:

Գարեգինը նստած էր կնոջ դատարկ մահճակալի մոտ, ձեռները կրծքին խաչած և գլուխը կախ: 
Ինձ թվաց, թե քնած է, բայց որ մոտեցա, գլուխը կամաց բարձրացրեց և անքնությունից ուռած և կարմրած աչքերը սևեռեց վրաս:

Երկար ժամանակ նայում էր դեմքիս անզգայացած մարդու անիմաստ հայացքով, կարծես չկարողանալով գլխի ընկնել, թե ով եմ, հետո ձեռքերը կամաց հեռացրեց կրծքից և ասաց շատ հանգիստ ձայնով:

— Հա, այդ դու ես... նստիր:

Ու, առանց տեղից վեր կենալու, առաջ քաշեց մոտը դրած մի աթոռ:

Լուռ սեղմեցի նրա ձեռքը և նստեցի:

— Դու գիտե՞ս, որ Սառան այլևս չկա, — ասաց իր ցամաք, անկենդան հայացքը սևեռելով աչքերիս:

Ես կարողացա միայն գլխով մի դրական շարժում անել, թե գիտեմ, փղձուկը բռնել էր կոկորդս, և չկարողացա որևէ խոսք արտասանել:

— Ներս տարան, մորթեցին, ինչ արին — չգիտեմ, և դուրս բերին մեռած, — շարունակեց Գարեգինն այնքան հանգիստ ձայնով, որ կարծես իրեն չվերաբերող և մի հասարակ բան էր պատմում: 
— Հետո, գիտե՞ս ինչ, այն բժշկին, որ մորթել էր նրան, տեսա իր կաբինետում կաթով թեյ խմելիս: 
Շատ զարմացա: 
Մեկ էլ ինչ զարմացրեց ինձ. Տուն որ գալիս էի, տեսնեմ արևը լուսավորում է առաջվա պես, մարդիկ անցուդարձ են անում փողոցում, խանութները բաց են սովորականի պես, մի խոսքով ամեն բան — ինչպես ամեն օր, և ոչ մի փոփոխություն: 
Մինչդեռ ես կարծում էի, թե էլ ոչինչ չկա, վերջ, մութ, խավար... 
Ապշելու բան է, չէ՞:

— Գիտե՞ս ինչ, Գարեգին, — ասացի ես, դիտելով նրա անքնությունից ուռած, բորբոքված աչքերը և դեղնած դեմքը, — դու հոգնած ես և չես քնել, մի քիչ որ պառկես հանգրստանաս, լավ կլինի:

— Հա՞, ես էլ հենց այդ պիտի ասեի, — վրա բերեց նա: 
— Ինձ ավելի այն է զարմացնում, որ ես էլ, գիտեմ, առաջվա պես պիտի ուտեմ, ման գամ, քնեմ, հանգստանամ, էլի ուտեմ, ման գամ, քնեմ, հանգստանամ, որպես թե ոչինչ չի պատահել, որպես թե այս կես տարվա կյանքը մի քաղցր երազ էր, որ եկավ ու անցավ, որպես թե Սառան մի հրաշալի տեսիլք էր, որ մի վայրկյան երևաց աչքիս ու հանգավ անհետ...
Վերջին խոսքերի վրա նրա ձայնը դողաց, խլացավ և հանկարծ կտրվեց: 
Նա խոնարհվեց ծնկների վրա, և գլուխը ցած ընկավ թուլացած: 
Երկար ժամանակ այդպես մնալուց հետո նորից շտկվեց և նայեց ինձ:

— Փարատիր, խնդրում եմ իմ մի տարակուսանքը, եթե կարող ես, — ասաց նա: 
— Այս մասին էի մտածում, որ դու եկար: 
Ասա խնդրեմ, ո՞րն է ավելի կարևորը, — մա՞րդը, կենդանի արարա՞ծը, թե իրը հոգի՞ն, թե նյութը:

— Ինչո՞ւ ես հարցնում այդ:

— Ինչո՞ւ...
Իր թափառուն հայացքը ման ածեց սենյակի մեջ, վեր կացավ և սկսեց մեկ-մեկ մատնանշել.
— Ահա այս մահճակալը, որի վրա պառկած էր նա, ահա այս հողաթափները, որ հագնում էր առավոտները, երբ վեր էր կենում. ահա այս գլխարկը, այս սանրերը, այս ծամկալները, այս մատանիները, այս բոլոր լաթերն ու իրերը, որոնք պատկանում էին նրան, որոնց նմանը ինչքան ուզում ես կարող ես ճարել, որոնք իրենց արժեքից ավելի բան չարժեն, — այս բոլորը կան ու կմնան, եթե պահես, իսկ նա, որ մեզ պես խոսում, մտածում, ման էր գալիս, որը մարդու ձեռքով շինված մի իր չէր, որը մի հատ էր ամբողջ մարդկության մեջ, որի նմանը չես գտնի աշխարհիս և ոչ մի տեղ, իսկ նա չկա այլևս և չի լինի երբեք: 
Ի՞նչ է նշանակում այս, — որ այս ծամկալն ավելի կարևոր է և անմա՞հ, քան թե նա, որ բնության ստեղծագործության անզուգական մի հրաշակերտ էր, քան թե այն սիրտը, որ բաբախում էր նրա կրծքում, քան թե՛ այն հոգին, որ այնպես փոթորկվում էր նրա մեջ: 
Ի՞նչ է այս, — ծա՞ղր, թե այնպիսի մի բան, որի առջև մարդու ուղեղն ուրիշ բան չունի անելու, եթե ոչ միայն քարանալ...
Դեռ երկար ժամանակ խոսում էր այդ մասին, մերթ հուզվելով, մերթ փիլիսոփայական հանգստությամբ, շարունակ դիմելով իրեն հատուկ մանկամիտ համեմատությունների, երբ վերջապես առա նրա թևը և, նորից հորդորելով, որ մի քիչ հանգստանա, տարա նրան իր առանձնասենյակը, որպեսզի հեռացրած լինեի կնոջ սենյակից, ուր ամեն ինչ հիշեցնում էր Սառային և այնքան հուզում նրան: 
Չհակառակեց, անձնատուր եղավ ինձ քունը տանող երեխայի պես, պառկեց և աչքերը ծածկեց:

Կարճ ժամանակից հետո լսեցի նրա քթի փսփսոցը և կամացուկ դուրս եկա, որ գնամ ցավալի իրողությունը հայտնեմ փողոցում ինձ սպասող Թուսյանին:

Դռան առջև նա ետ ու առաջ էր քայլում և ծխում: 
Ինձ որ տեսավ, կանգ առավ:

Մի քանի խոսքով հայտնեցի Սառայի մահը:

Ձայն ծպուտ չհանեց, դարձավ ու հեռացավ:

Իսկ ես վերադարձա, որ Սառայի ծնողներին հեռագիր տամ` գան:

15
Երկու ամբողջ օր չերևաց: 
Ուր էր, ինչ էր անում — չգիտեի, համարյա չէի էլ հետաքրքրվում, որովհետև այդ ամբողջ ժամանակ չէի հեռանում Գարեգինի մոտից, որը մի տեսակ իդիոտիզմի մեջ էր ընկել: 
Երրորդ օրը միայն, Սառայի թաղման ժամանակ, մի քանի րոպեով երևաց աչքիս հուղարկավորների բազմության մեջ, ու էլ չտեսա: 
Թաղումից հետո, երբ գերեզմանատնից վերադառնում էինք, ինչքան փնտրեցի — չգտա:

Այնուհետև նույն օրը ուշ երեկոյան, երբ Գարեգինի մոտից նոր էի վերադարձել տուն, տեսնեմ եկավ այնքան արբած, որ ոտի վրա հազիվ էր կանգնում:

Մտավ առանց բարև տալու, նստեց ուղղակի դեմս, գլխարկը ետ գցեց ծոծրակին, ձեռքերով կռթնեց ծնկներին և ծանր շնչելով, նայեց ինձ շաղված աչքերով:

— Խմած եմ, չէ՞, — հարցրեց:

Եվ, որովհետև ես ոչինչ չասացի, շարունակեց, որպես թե դրական պատասխան լինեի տված.
— Եվ ի՞նչ ես կարծում, ինչո՞ւ: 
Եվ ինչո՞ւ այս անգամ ավելի, քան ուրիշ անգամներ: 
Պատասխանիր: 
Պատասխանիր, — բարձրացրեց ձայնը, հրամայողաբար, տեսնելով, որ ես շարունակում եմ լռել:

— Երևի դարդդ մոռանալու համար, — ասացի ես վերջապես:

— Հեգնում ես, հա՞: 
Մի հեգնիր: 
Սովորական արբեցողների այդ արդարացումը ես չեմ ընդունում, մերժում եմ, լսո՞ւմ ես — մերժում եմ:

— Կամ որպեսզի խիղճդ հանգստացնես:

— Խի՞ղճ, ի՞նչ խիղճ, ո՞ր խիղճը, այն, որ այստեղ կա՞, — խփեց կրծքին: 
— К черту её. Այդ հո Տոլստոյի մորալն է: 
Տոլստոյը մեծ գրող է: 
Ճիշտ է, բայց... մղդսի է: 
Դու էլ ես մղդսի, Մարգարյան, — չնեղանաս: 
Բոլոր մորալիստները մղդսի են: 
Անցյալ օրը ինձ էլ հո համարյա թե մղդսի դարձրիր: 
Օ՛, ես այդ քեզ չեմ ների, երբե՜ք: 
Եվ քո ջգրու է, որ այսպես խմել եմ, քո ջգրու, լսո՞ւմ ես, Մարգարյան: 
Coлoья баснями не кoрмят. Ես միշտ խմում եմ, բայց այսօր սովորականից ավելի եմ խմել ոչ թե, — լա՜վ լսիր, Մարգարյան, — ոչ թե դարդս մոռանալու կամ խիղճս հանգստացնելու համար, այլ որպեսզի թույլ չտամ քեզ, որ քթիցս բռնած շուռ տաս ինձ անցյալ օրվա պես դեպի մղդսիություն: 
Հասկացա՞ր:

— Բայց և այնպես, դու աշխատում ես դարձյալ արդարացնել քեզ, և այդ մի բան նշանակում է, — նկատեցի ես:

— Այս ոչինչ չի նշանակում, և դու շատ ես սխալվում, որ կարծում ես, թե ես դարձյալ ուզում եմ արդարացնել ինձ: 
Ի՞նչ, էլի հատուցո՞ւմ, մատուցո՞ւմ, ու ես ինչ գիտեմ, ուրիշ ինչ զահրուզխկո՞ւմ: 
Ներողություն կանես: 
Այդ միայն անցյալ օրն էր: 
Անցավ: 
Վերջ: 
Մի անգամ հիմարանալուց հետո երկրորդ անգամ հիմարանալ՝ կատարյալ էշություն կլինի: 
Ավելի լավ է շուն շանորդի լինել, քան թե էշ ու ավանակ: 
Եվ որպեսզի դու մի անգամ առմիշտ համոզվես, թե այս անգամ չեմ եկել քեզ մոտ ինչ-որ մեղայականով, ահավասիկ...
Նա վեր թռավ, բարձրացավ աթոռի վրա և այնպես տատանվեց, որ անպատճառ վայր կընկներ, եթե վրա չվազեի և չբռնեի:

— Իջիր, իջիր, — ասացի, — կընկնես:

— Ո՜չ, թող, չեմ ընկնի, — բղավեց նա վառված, համարյա կատաղի աչքերով: 
— Հեռու կանգնիր և լսիր, ես պիտի հայտարարեմ: 
Եվ ահավասիկ հայտարարում եմ աշխարհին և ամենքին, — ես մեղավոր չե՜մ, ես մեղավոր չե՜մ, ես մեղավոր չե՜մ: 
Չե՜մ, չե՜մ, չե՜մ (ամեն մի «չեմի» հետ բռունցքը պինդ զարկում էր կրծքին): 
Ես այս կրկնում եմ երեք անգամ և պատրաստ եմ կրկնելու հազարերեքերորդ անգամ, որովհետև, — լավ լսիր, Մարգարյան, — աշխարհիս երեսին արդար ու մեղավոր չկա, չկա քեզ ասում եմ, և մարդ ամեն բան, լավն էլ, վատն էլ անում է բնության թելադրանքով:

— Բավական է, մի անգամ ասացիր, իմացանք, իջիր ասում եմ, կընկնես, — ասացի ես և բռնեցի ձեռքից, որ իջեցնեմ, բայց նա ձեռքն այնպիսի կատաղի թափով ետ խլեց, որ այլևս չկարողացավ պահպանել հավասարակշռությունը, և նախքան ես վրա կընկնեի, որ բռնեի, երեսն ի վեր թրմփաց հատակի վրա: 
Ծոծրակին ետ գցած գլխարկը թռավ մի անկյուն:

Հազիվ բարձրացրի և նստեցրի: 
Գլուխը փալասի պես կախ ընկավ կրծքին: 
Լուռ էր: 
Մեկ էլ տեսնեմ աչքերից արտասուքներ են կաթում: 
Երկար ժամանակ լալիս էր այդպես լուռ: 
Հետո թաշկինակը հանեց, աչքերը սրբեց և, առանց գլուխը բարձրացնելու, ասաց կամաց.
— Մի քիչ ջուր տուր:

Տվի: 
Խմեց և կարծես թե մի քիչ զգաստացավ: 
Ու դարձյալ երկար ժամանակ նստած էր լուռ, գլուխը մերթ վեր բարձրացնելով, մերթ ցած գցելով թուլացած, կարծես ննջում էր: 
Հետո, սկսեց օձիքը քանդել և ձեռքով մոտ կանչեց ինձ: 
Մոտեցա: 
Գլուխը ետ գցեց և մատով ցույց տվեց կոկորդը: 
Կոկորդի վրա հազիվ կես վերշոկաչափ մի կարմիր բարակ սպի կար, կարծես սուր դանակով կաշվի վրա մի թեթև գիծ էին քաշել առանց խորը կտրելու:

— Այդ ի՞նչ է, — հարցրի զարմացած:

Ծոցի գրպանները քրքրեց, հանեց մի ածելի պատյանի մեջ և տվեց ինձ:

— Առ պահիր, — ասաց, — էլ չտաս ինձ:

— Վա՜յ, թշվառակա՛ն, — ակամա դուրս թռավ բերանիցս:

— Այդ անցյալ օրն էր, որ դու այնտեղ, դռանը հայտնեցիր ինձ նրա մահը, — ասաց նույն հանգիստ ձայնով: 
— Իմ խելքով ուզեցի իբր թե հատուցում տալ, բայց հատցում դուրս եկավ այս ողորմելի գիծը, բրավադան էլ օդով լի մի փուչիկ: 
Փուչիկը պատռվեց, օդը դուրս եկավ միջից առանց նույնիսկ մի սուտ տրաքոց հանելու: 
Ի՞նչ է նշանակում այս, Մարգարյան, հը՞, — հարցրեց աչքերը տարակուսանքով սևեռելով ինձ վրա: 
— Այս ես ե՞մ, թե ես չեմ: 
Ես ախր էլ չեմ ճանաչում ինձ: 
Ո՞րտեղից է մտքի այս տատանումը, հոգեկան այս շփոթությունը, այս զզվելի փոքրոգությունը: 
Ես Ռուբեն Թուսյանը լինեմ և նստեմ քեզ մոտ լա՞ց լինեմ, իբրև մի баба. ես Ռուբեն Թուսյանը լինեմ, ուզենամ ինձ մորթել ու... վախենա՞մ: 
Դե էլ ինչացո՞ւ եմ ես, ինչի՞ պետք եմ, բռնիր ոտներս ու քարշ տուր տար գետը գցիր է՜լի, իբրև մի սատկած շուն: 
Ինչո՞ւ մեռավ նա, ինչո՞ւ: 
Որ ինձ պատժի՞, որ վրեժ լուծի ինձնի՞ց...
Նրա ձայնը երևրաց, և ինձ թվաց, թե ուզում է նորից լաց լինել, բայց զսպեց իրեն և հանկարծ վեր թռավ կատաղի աչքերով:

— Ո՜չ, ես թույլ չեմ տա, որ մեռելները քարշ տան ինձ իրենց ետևից, — գոռաց նա: 
— Ես կենդանի մարդ եմ, սիրում եմ կյանքը և հանուն այդ սիրո պիտի շարունակեմ զոհել ամեն ինչ և ամենքին, ով կհամարձակվի խոչընդոտ կանգնել իմ հաղթական ճանապարհին: 
Առաջին անգամ կյանքիս մեջ անձնատուր եղա այս հիմարական կնիկարմատային զգացումներին և ահա եկա հասա ուր... ինչո՞ւ, ինչո՞ւ, ինչո՞ւ...
Ու ամեն մի «ինչուի» հետ սկսեց ձեռքով խփել հա խփել գլխին:

Մի կերպ հանգստացրի, առաջարկեցի, որ պառկի քնի, մինչև որ գինու ազդեցությունն անցնի:

— Ոչ, — ասաց, — այս երեկո արդեն գնում եմ: 
— Եկա, որ փող տաս հյուրանոցին վճարելու և տոմսակ առնելու: 
Անցյալ օրը տված փողերդ մինչև վերջին կոպեկը զահրումար արի: 
Գնամ թե չէ, բոլորը միանգամից կուղարկեմ: 
Հորս կասեմ, որ տա: 
Կտա — լավ, չի տա — հե՜րը կանիծեմ, բոլոր դավթարներն ու մուրհակները կպատռեմ, փողի սնդուկը կվառեմ, իրեն էլ կբռնեմ կխեղդեմ, որ ինձ պես մի լակոտ է ցնկնել:

— Հետո՞:

— Հետո էլ չգիտեմ: 
Ես սովոր չեմ «հետոյի» մասին մտածելու տուր փողը: 
Գլխարկս էլ տուր:

Ուզած փողն էլ, գլխարկն էլ տվի:

Փողը գրպանը կոխեց, գլխարկը ծածկեց, ձեռքս սեղմեց և օրորվելով դուրս գնաց:

Էլ չտեսա նրան:

Տարիներ հետո իմացա, որ տնից դուրս արած, թափառում է մայրաքաղաքի փողոցներում, իբրև պրոֆեսիոնալ ինտելիգենտ մուրացիկ և արբեցող:

ՀԵՔԻԱԹՆԵՐ
ԱԳԱՀՈՒԹՅԱՆ ՍԿԻԶԲԸ
(Ավանդություն)
Երբ որ աստված Ադամին և Եվային իրենց մեղքի համար դրախտից արտաքսեց, Ադամը, ինչպես Սուրբ Գրքումն ասված է, պետք է յուր երեսի քրտինքովն ուտեր յուր հացը, այսինքն՝ պետք է վարուցանք աներ, որպեսզի քաղցած չմեռներ ո՜չ ինքը, ո՜չ յուր կինը — Եվան: 
Իհարկե, քանի որ աստուծո պատվիրանին հակառակ չէին գնացել, այսինքն՝ արգիլված պտուղը չէին կերել, դրախտի մեջ նրանք ապրում էին բոլորովին անհոգ — ո՜չ քաղց էին զգում, ո՜չ՝ շորի պետք, բայց այժմ նրանք թե՜ քաղցած էին և թե՜ մերկ: 
Ի՞նչ անեին, ձեռքերը խաչած խո՜չէին նստիլ, Աստված այնպես չէր բարկացել նրանց վրա, որ նրանց համար պատրաստի հաց և շոր ուղարկեր: 
Ճարահատյալ պետք է աշխատեին, արյուն-քրտինք պետք է թափեին, որպեսզի ապրեին — այդպես էր աստուծո պատվերն և անեծքը, նրանք ուրիշ կերպ չէին կարող ապրել: 
Սակայն, որովհետև երկրի վրա ամեն նյութ և կենդանիներ արդեն պատրաստ կային, այդ պատճառով Ադամի համար այնքան էլ դժվար չէր գործ սկսելը, նա շինեց գութան, լծեց մի քանի զույգ եզ և հողը սկսեց վարել:




 --------------------------------------- 


Գութանի մաճից բռնած՝ տխուր ու տրտում առաջ էր քշում նա եզները և գլուխը կախ՝ մտածում էր յուր կորցրած դրախտի մասին: 
Նա շատ էր տրտնջում, շատ էր զղջում, որ աստուծո պատվիրանը չէր պահել, բայց էլ ի՞նչ կարող էր անել, անցած էր: 
Վերջապես նա գլուխը բարձրացրեց և նայեց յուր շուրջը, նրա աչքերի առաջ հեռո՛ւ, հեռո՛ւ տարածվում էր անեզր երկիրը, մի կողմը ահա բարձրագագաթ լեռներ և կանաչ, թավուտ անտառներ, մյուս կողմը՝ կարկաչուն վտակներ, խոխոջուն գետեր, հեզասյուգ լճակներ, լճեր, կապուտակ ծովեր, օվկիաններ: 
Լեռների մեջ պայծառ արևի ճառագայթներից շերտ-շերտ փայլում էին երկաթի, պղնձի, արծաթի և ոսկու հարուստ հանքերը, անտառների մեջ վազվզում էին հազարավոր կենդանիներ, ծառերի վրա երգում և թռչկոտում էին միլիոնավոր թռչուններ, գետերի, լճերի, ծովերի և օվկիանների մեջ լողում էին բյուրավոր ձկներ... 
Ադամը նայեց, նայեց երկրի այդ անչափ հարստության վրա և հանկարծ մի տեսակ անհուն ուրախություն զգաց:

«Էլ ինչո՞ւ եմ տրտմում, — ասաց նա ինքն իրեն, աստված դրախտից ինձ արտաքսեց, բայց դրա փոխարեն ահա այսքան հարստություն է տվել ինձ: 
Բացի ինձանից և կնոջիցս ուրիշ մարդ խո չկա այստեղ երկրիս վրա. ուրեմն այս բոլոր հարստության տերը, թագավորը միայն ես եմ, այո , ես եմ, ես...»:

Եվ Ադամի ուրախությունն այն աստիճանի հասավ, որ նա մինչև անգամ ինքնաբավական կերպով սկսեց երգել:

«Բայց որ հանկարծ մի ուրիշ մարդ էլ լույս ընկնի և ասի թե՝ ես էլ մասն ունեմ երկրից կամ ասի թե երկիրն իմն է, — հանկարծ ծագեց նրա գլխում այդ սարսափելի միտքը, և նրա ուրախությունը մի ակնթարթում անհետացավ: 
— Այն ժամանակ ի՞նչ անեմ... ինչո՞վ հաստատեմ, որ երկրի միակ տերն ու թագավորը ես եմ... 
Չէ՛, երբ որ այդպես է, ուրեմն գութանս որքան կարող եմ և որքան եզներիս մեջ ուժ կա ես առաջ կքշեմ և կորոշեմ իմ հողիս սահմանը, որպեսզի եթե հանկարծ, իրավ, մի այդպիսի մարդ լույս ընկնի, իրավունք չունենա գոնե իմ հողիս ձեռք տալու»:

Եվ նա կրկնապատիկ ուժով եզները սկսեց առաջ քշել: 
Նա անդադար խփում էր եզներին, շտապեցնում էր նրանց, որպեսզի որքան կարելի է շուտ և շատ տեղ կտրի: 
Որքան առաջ էր գնում, այնքան ավելի էր ուզում առաջ գնալ, ագահությունը պաշարել էր նրան, նա ուզում էր միանգամից ողջ երկիրը վարել, որպեսզի երևակայական ախոյանը եթե հայտնվեր, ոչինչ չկարողանար անել: 
Քրտինքը կաթ-կաթ թափվում էր նրա ճակատից, սիրտն անհանգստությամբ զարկում էր. ոչ յուր մեջ էր ուժ մնացել, ո՜չ եզների մեջ: 
Անդադար առաջ էր գնում և, կարծես, երբեք միտք չուներ ետ դառնալու:

Հանկարծ նա տեսավ, որ դիմացից մի մարդ է վազում դեպի ինքը կանչելով,
— Է՜յ, է՜յ, կանգնի՛ր, ո՞ւր ես գալիս:

Ադամի գույնը թռավ: 
Նա խփեց եզներին, որ քանի անծանոթ մարդը չէ մոտեցել, գութանը մի փոքր էլ առաջ քշե:

— Կանգնի՛ր, կանգնի՛ր, — գոռում էր դիմացից վազող մարդը:

Ադամը ցույց էր տալիս, թե չէ լսում և գութանը միշտ առաջ էր քշում:

Դիմացից վազող մարդը հասավ և կանգնեցրեց եզներին:

— Դու չե՞ս հասկանում, կանգնի՛ր, — բարկացած գոռաց նա Ադամի վրա և, մոտենալով նրան, բռնեց նրա յախից: 
— Որ գնում ես, ո՞ւր ես գնում:

— Քեզ ի՞նչ, — ասաց Ադամը հպարտությամբ:

— Ինչպես թե ինձ ինչ... 
Դու չգիտե՞ս, որ այս հողն իմն է:

— Ես ի՞նչ գիտեմ:

— Բաս կո՞ւյր էիր. այս քարը չտեսա՞ր, — ասաց անծանոթը ցույց տալով մի քար, որ ընկած էր այնտեղ:

— Այդ քարն ի՞նչ է որ:

— Այն է, որ այս քարից այն կողմն ինչ որ հող կա քոնն է, իսկ այս կողմը՝ իմը, և դու իրավունք չունես սրանից մի մազաչափ անգամ այս կողմը գալու, հասկացա՞ր, թե ոչ:

Ադամին դուր չեկավ անծանոթի անձնավստահ գոռում-գոչյունները:

— Տո, հեռացի՜ր այն կողմն, է՛, — ասաց նա, աշխատելով, որ յախան ազատե նրա ձեռքից: 
— Ո՞վ ես դու, որ եկել ես այս հողին տեր ես կանգնում:

— Աչքդ հանողն եմ, — գոռաց անծանոթը: 
— Քեզ ասում եմ՝ գութանդ ետ քշիր և իրավունք չունենաս այս քարից այն կողմը գնալու: 
Դե՛հ, շու՛տ, ետ քշիր:

Ադամը պինդ կանգնեց:

— Ետ չեմ քշում, զոռի բան է՞, — ասաց նա:

— Ինչպե՞ս թե ետ չես քշում, տո...
— Հա, ի՜նչ է, ետ չե՜մ քշում, ի՜նչ պետք է անես:

— Ա՜յ թե ինչ պետք է անեմ, — ասաց անծանոթը և — շրը՜խկ, մի պինդ ապտակ թխեց Ադամի երեսին:

Ադամի արյունը գլուխն ընկավ և կատաղած յուր կողմից բռնելով նրա յախից, ուզեց վայր ձգել գետին, բայց նույն րոպեին անծանոթը գրկեց նրան, բարձրացրեց, հանկարծ թրխկացրեց գետնին և, նստելով նրա փորի վրա սկսեց սեղմել նրա կոկորդը: 
Խեղճ Ադամը ուժաթափ սկսեց խռխռացնել և, տեսնելով, որ ոչինչ չէ կարող անել, սկսեց աղաչել, որ իրեն խնայե:

— Գութանդ այս քարից էլ առաջ չե՞ս տանի, — ասաց անծանոթը:

— Ոչ, չեմ տանիլ, միայն մի խեղդիր ինձ:

— Դեհ, երդվիր, որ հավատամ:

Ադամը սկսեց երդվել և, տեսնելով, որ էլ ուրիշ ճար չկա, ոտով սկսեց հրել քարը, որպեսզի դա այն կողմն ընկնի, և յուր հողի տարածությունը մի քիչ էլ մեծանա:

Անծանոթը տեսավ այդ, հանկարծ թողեց նրան, վեր կացավ և, դառնությամբ ժպտալով, ասաց.
— Գնա՜, ա՜յ մարդ, թող այս երկրի վրա քո աչքը ոչինչ չկշտացնե:

Ասաց և չքացավ:

Ադամը հասկացավ, որ այն աստված էր և եկել էր իրեն փորձելու:

Ասում են, որ այդ ժամանակվանից սկսած մարդու աչքը ոչինչ չի կշտացնում կամ, ինչպես ասում են, մարդու աչքը ծակ է:

1889
ՄԱՐԴՈՒ ԱՉՔԸ
(Ավանդություն)
Մի անգամ — այդ ոչ շատ հին և ոչ շատ նոր ժամանակներումս էր — մի չքավոր մարդ մի ինչ-որ բան գտավ: 
Գտած իրը կակուղ էր, կլոր և փոքրիկ ընկյուզի չափ: 
Գտնողը զարմացավ. նա չէր իմանում, թե այդ ինչ է. այդպիսի բան յուր ողջ կյանքում ոչ ոքի ձեռքին չէր տեսել: 
Նա տարավ տուն, կնոջը ցույց տվավ. կինն էլ զարմացավ, նա էլ յուր ողջ կյանքում այդպիսի բան առաջին անգամն էր տեսնում: 
Այնուհետև նա ցույց տվավ հարևան-ծանոթներին, բարեկամ-ազգականներին, օտար-անծանոթներին, մի խոսքով — ամեն մի պատահողին՝ լիներ նա կին թե մարդ, ծեր թե մանուկ, խելոք թե հիմար, գիտուն թե տգետ, բայց ո՜չ ոք և ո՜չ ոք չկարողացավ իմանալ, թե ինչ է իսկապես նրա գտած իրը: 
Մեկն ասում էր՝ քար է:

— Բաս ինչո՞ւ կակուղ է, — հակառակում էր մյուսը:

— Սա պտուղ է:

— Այդպիսի պտուղներ ո՞ր ծառի վրա են դուրս գալիս, — հակառակում էր մի ուրիշը:

— Սա ադամանդ է, տեսնում եք փայլում է:

— Բաս ինչո՞ւ կակուղ է, — հակառակում էր առաջինը: 
Եվ այսպես ամեն մեկն յուր կարծիքն էր հայտնում, իսկ մյուսները — հերքում, գտած իրը ոչ հասարակ քար էր, ոչ ադամանդ և ոչ... աստված գիտե, թե ինչ էր:

Շուտով ողջ քաղաքում լուր տարածվեցավ, թե այսինչ չքավոր մարդը մի ինչ-որ չտեսնված բան է գտել, և ոչ ոք չի կարողանում իմանալ, թե ինչ է այն իսկապես: 
Այդ լուրը լսելուն պես հետաքրքրվողների ահագին խմբեր սկսան վազել դեպի այդ մարդու տունը տեսնելու նրա գտած չտեսնված իրը: 
Ամենքը զարմանում էին, գլուխ էին կոտրում, բայց ո՜չ ոք և ո՜չ ոք չէր կարողանում իմանալ, թե ինչ է այն:

Վերջապես այդ լուրը թագավորին էլ հասավ: 
Նա շատ զարմացավ, երբ լսեց, որ գտնվածը մի չտեսնված, հազվագյուտ բան է, որի ինչ լինելը ոչ ոք չի կարողանում իմանալ:

Նրա հետաքրքրությունը սաստիկ շարժվեցավ, ուստի հրամայեց, որ գտնողին կանչեն յուր մոտ և հրամայեց, որ նա գտած իրն էլ հետը բերե: 
Իսկույն վազեցին չքավոր մարդու հետևից և նրան թագավորի մոտ բերին:

— Ես լսեցի, որ դու մի ինչ-որ չտեսնված բան ես գտել, որի ինչ լինելը ոչ ոք չի կարողանում իմանալ, — ասաց նրան թագավորը: 
— Ցույց տուր այն տեսնեմ:

Չքավոր մարդն իսկույն հանեց գրպանից գտած իրը և տվավ թագավորին:

Թագավորն սկսեց նայել, շուռ ու մուռ տալ ձեռքին, զարմացավ, ապշեց, մտածեց, գլուխ կոտրեց, ոչինչ չհասկացավ:

«Ի՞նչ պիտի լինի այս, — մրթմրթում էր նա ինքն իրեն և ուսերը վեր քաշում: 
— Եթե ասեմ քար է՝ քար չէ. եթե ասեմ պտուղ է պտուղ էլ չէ. եթե ասեմ... ի՞նչ ասեմ»: 
Նա մնաց տարակուսած: 
«Բայց ինչ որ է, հազվագյուտ և չտեսնված բան է իսկապես, — մտածեց նա նորից: 
— Ուրեմն ինձ համար մեծ պարծանք կլինի, եթե ես ունենամ այս իմ թանգարանում»:

— Այս կծախե՞ս ինձ, — հարցրեց նա չքավոր մարդուն:

— Ինչո՞ւ չեմ ծախիլ, թագավորն ապրած կենա, — պատասխանեց վերջինս:

— Ո՞նց կտաս:

— Ոնց որ քո մեծ կամքը կլինի, թագավորն ապրած կենա:

— Ոչ, ծախողը դու ես, — ասաց թագավորը: 
— Դու չքավոր ես, տեսնում եմ, ասա, ինչ որ ուզես — կտամ:

Չքավոր մարդը մտատանջվեց: 
Ինչ գին դներ գտած իրին, քանի որ չգիտեր, թե ինչ է այն և ինչ արժե: 
Վերջապես, մի րոպե մտածելուց հետո, ասաց.
— Թագավորն ապրած կենա, քանի որ ոչ ես գիտեմ, թե ինչ է իմ այդ գտած իրը, ոչ ուրիշն և ոչ քո հրամանքը, ուստի ես մի այնպիսի գին կդնեմ նրան, որ ոչ քո հրամանքիդ կողմը կլինի և ոչ՝ իմ:

— Ասա, ասա տեսնեմ, — ասաց թագավորը:

— Դրա քաշովն ինձ ոսկի տուր:

— Ոչ, թագավորն ապրած կենա, ավելի չեմ ուզիլ. դրա քաշով ոսկին էլ բավական է:

— Շատ լավ, — ասաց թագավորը: 
— Եկ գնանք գանձարան, կշռել տամ, և ստացիր ոսկին:

Նա առաջ ընկավ, չքավոր մարդը հետևեց նրան: 
Նրանք մտան գանձարանը, որն ամենահարուստն էր ամբողջ աշխարհի երեսին: 
Թագավորը գտած իրը տվավ գանձապետին, հրամայեց, որ կշռե և նրա քաշով ոսկի տա չքավոր մարդուն: 
Գանձապետն իսկույն վերցրեց ամենափոքրիկ կշեռքը, մի թաթում դրեց գտնված իրը, իսկ մյուսում — նրա չափ մի ոսկի, կարծելով, որ այդ բավական կլինի նրան կշռելու. բայց կշեռքի թաթը չշարժվեցավ: 
Գանձապետը մի ուրիշ ոսկի էլ դրեց — կշեռքի թաթը դարձյալ անշարժ մնաց: 
Երրորդ ոսկին դրեց, չորրորդը, հինգերորդը, վեցերորդը, տասներորդը, քսաներորդը... կշեռքի թաթը լցվեց, բայց դարձյալ և դարձյալ անշարժ մնաց: 
Այն թաթը, որի վրա դրված էր գտնված իրը, ցած էր կանգնած այն թաթից, որի վրա մեկը մյուսի հետևից դրվում էին ոսկիները: 
Թագավորը, գանձապետն ու չքավոր մարդը շատ զարմացան: 
Թագավորը հրամայեց, որ գտնված իրը մեծ կշեռքով կշռվի, որպեսզի թաթում ոսկիների համար տեղ լինի: 
Գանձապետը կշեռքը փոխեց, ավելի մեծը վերցրեց և նորից սկսեց կշռել: 
Բայց որքան եղավ նրանց զարմանքը, երբ այդ կշեռքի թաթն էլ լցվեց ոսկիներով, և դարձյալ գտնված իրը ծանր մնաց: 
Թագավորը հրամայեց բոլորովին մեծ կշեռքով կշռել: 
Գանձապետն այդպես էլ արեց, նա վերցրեց բոլորովին մեծ կշեռքը, մի թաթում դրեց գտնված իրը, իսկ մյուսում այս անգամ սկսեց տոպրակներով դնել ոսկիները և հետզհետե ավելացնել, մինչև որ վերջապես այնքան հարուստ գանձարանի ոսկին հատավ և գտնված իրը դարձյալ ծանր մնաց, նրա թաթը մինչև անգամ մի մազաչափ չբարձրացավ: 
Թագավորը և գանձապետը մնացին բերանները բաց:

«Այս հրա՞շք է, թե մենք ենք երազում», — մտածում էին նրանք: 
Ձեռքով վերցնում են գտնված իրը, — թեթև է, շատ թեթև, այնինչ բանից դուրս է գալիս, որ մինչև անգամ ողջ գանձարանի ոսկին չէր կարողանում նրան կշռել:

Թագավորն սաստիկ բարկացած դարձավ չքավոր մարդուն, որ երկյուղից ու զարմանքից սաստիկ դողում էր, և ասաց.
— Դու անպիտա՜ն և ավազա՜կ... 
Դու ուզում ես ինձ խաբե՞լ, դու ուզում ես ինձ աղքատացնե՞լ, դու կախարդ ես, հա՞... իսկույն ևեթ գլուխդ թռցնել կտամ, եթե չես ասիլ, թե այս ի՞նչ բան է և ով ես դու:

Չքավոր մարդը լաց լինելով ընկավ թագավորի ոտները:

— Թագավորն ապրած կենա, — ասաց նա՝ լիզելով նրա ոտները, — ես մի խեղճ, աղքատ մարդ եմ... ես ի՞նչ գիտեմ, թե այդ ինչ բան է... ես միայն գտել եմ... բաշխի՜ր ինձ...
— Եթե դու չգիտեիր, թե այս ինչ բան է և սրա զորությունն ինչ, բաս ինչո՞ւ ասացիր, որ սրա քաշով քեզ ոսկի տամ:

— Աստվա՜ծ է վկա, չգիտեի... 
Էս ի՜նչ գիտեի... ես ոնց սուտ կխոսեի քո առաջ... ես միայն այնպես... ես միայն այնպես... բերանումս եկավ, ասացի... 
Քո որդկերանց արևսադաղին, թագավոր, բաշխիր ինձ, ես էլ որդիք ունիմ, բա ո՞վ պահի նրանց...
Թագավորի սիրտը լցվեց, խղճաց նրա վրա և հրամայեց, որ վեր կենա:

— Բայց ես պե՜տք է իմանամ, թե այս ինչ բան է, անպատճա՜ռ պետք է իմանամ:

Եվ իսկույն ևեթ հրամայեց, որ յուր տերության մեջ ինչ գիտնականներ կան, բոլորը շուտով հավաքվեն յուր պալատում: 
Թագավորի հրամանն էր, անշուշտ պիտի կատարվեր: 
Երբ բոլոր գիտնականներն արդեն հավաքվեցին պալատում, թագավորը դուրս բերեց նրանց մոտ գտնված իրը, պատմեց, թե ինչպես յուր ողջ գանձարանի ոսկին չկարողացավ նրան կշռել ու հրամայեց, որ իսկույն ևեթ ասեն, թե այդ ինչ է, ապա թե ոչ՝ բոլորի գլուխներն էլ կտրել կտա: 
Գիտնականներն ահ ու դողով սկսեցին հերթով նայել, զննել, քննել գտնված իրը: 
Ժամանակ խնդրեցին թագավորից: 
Թագավորը երկու ժամ ժամանակ տվավ: 
Նրանք շատ չարչարվեցին, շատ գլուխ կոտրեցին, շատ գրքեր թերթեցին, բայց ոչ ոք և ոչ ոք չկարողացավ իմանալ, թե ինչ է իսկապես գտնված իրը: 
Խեղճերը հույսները կտրեցին, ձեռքերը խաշեցին, քթերը վայր թողին և պատրաստվեցին վերջին մնաս բարևն ասելու իրենց ծանր գլուխներին:

— Հը՜, ի՞նչ է, չգտա՞ք, — երկու ժամից հետո հարցրեց թագավորը:

— Ոչ, թագավորն ապրած կենա, — կամաց պատասխանեցին բոլոր գիտնականները:

— Ուրեմն տարեք սրանց և բոլորի գլուխներն էլ կտրեցեք, — բարկացած հրամայեց թագավորը դահիճներին: 
— Սրանց գիտությունը մի կոպեկ չարժե...
Դահիճներն իսկույն դուրս տարան նրանց և բոլորին էլ մի առ մի գլխատեցին:

Բայց թագավորն անպատճառ ուզում էր իմանալ, թե ինչ էր իսկապես գտնված իրը, որը բացի նրանից, որ ողջ գանձարանի ոսկով չէր կշռում, բայց և այնքան զոհեր էլ տարավ: 
Հետաքրքրությունից ու անհամբերությունից քիչ էր մնում, որ ճաքի: 
Նա հարցրեց, թե մնացե՞լ է արդյոք յուր պետության մեջ մի ուրիշ գիտնական մարդ: 
Պատասխանեցին — ոչ:

— Գնացե՜ք, դարձյալ փնտրեցե՜ք և անպատճառ գտեք: 
Չկա, — ստեղծեցե՜ք: 
Ես կամենում եմ, ես հրամայում եմ:

Գնացին, շատ ման եկան... շատ կոշիկ մաշեցին, շատ փնտրեցին, շատ ծակ ու ծուկ մտան և վերջապես գտան մի զառամյալ, սպիտակահեր, վարձված, թեև ոչ կարդացած, գիտնական, բայց խելոք մարդ: 
Ուրախացան և նրան թագավորի մոտ բերին: 
Թագավորը տվավ նրան գտնված իրը, ասաց, որ յուր տերության մեջ գտնված բոլոր գիտնականներից ոչ ոք չկարողացավ իմանալ դրա ինչ լինելը և որ յուր գանձարանի բոլոր ոսկին չկարողացավ դրան կշռել: 
Վերջը հրամայեց, որ անպատճառ իմանա, թե ինչ է այդ իսկապես, ապա թե ոչ նրա սպիտակ գլուխն էլ մյուսների նման թռցնել կտա: 
Ծերունին մի անգամ միայն նայեց գտնված իրին և ասաց,
— Թագավորն ապրած կենա, դու ասում ես, թե քո գանձարանի բոլոր ոսկին չկարողացավ սրան կշռել:

— Այո, — պատասխանեց թագավորր:

— Հրամայիր, որ կշեռքը այստեղ բերեն:

Թագավորը հրամայեց, մեծ կշեռքը ներս բերին:

— Ի՞նչ հարկավոր է այդպիսի մեծ կշեռք, — ասաց ծերունի-խելոքը: 
— Ամենափոքրիկ, մսխալների կշեռքը բերեք:

— Բայց այդ մեծ կշեռքով էլ չկարողացանք կշռել, դու մսխալների կշեռքով ինչպե՞ս պիտի կշռես, — զարմացած ասաց նրան թագավորը:

— Ես կկշռեմ, բայց ո՜չ ոսկով, — պատասխանեց ծերունի-խելոքը: 
— Ոսկով սրան երբեք չի կարելի կշռել:

— Բա՞ս:

— Հողով: 
Հրամայիր, որ հող էլ բերեն, մի բուռ հող: 
Թագավորը բոլորովին զարմացավ և հրամայեց, որ մսխալների կշեռքն էլ բերեն, մի բուռ հող էլ: 
Իսկույն բերին: 
Ծերունի-խելոքը վերցրեց ձեռքում կշեռքը, մի թաթում դրեց գտնված իրը, իսկ մյուսի վրա մի բուռ հողից սկսեց քիչ-քիչ թափել: 
Կշեռքի թաթերը շարժվեցան և հավասար կանգնեցին: 
Ծերունի-խելոքը մնացած հողը դեն ածեց և կշեռքը ձեռքին բռնած՝ սկսեց սուր-սուր նայել ուղղակի թագավորի աչքերի մեջ: 
Թագավորը՝ քարացած և բերանը բաց՝ մնաց կշեռքի թաթին նայելիս:

— Այդ ի՞նչ է, ով խելոք մարդ, — հանկարծ կանչեց նա:

— Այս մարդու աչք է, թագավոր, — պատասխանեց ծերունի-խելոքը: 
— Դուք ինչպես էիք ուզում կշռել սրան ոսկով, քանի որ բացի հողից սրան ոչինչ չի կշտացնիլ:

1889
ԵՐԿՆՔԻ ԶԱՆԳԱԿԸ
(Ավանդություն)
Հին, շատ հին ժամանակներում, երբ ոչ թագավորներ կային, ոչ իշխաններ և ոչ դատավորներ, մարդկանց գործերը քննում էին մի մեծ զանգակով, որ կախված էր երկնքից: 
Մարդիկ իրենց վեճերի, կռիվների, տարաձայնությունների համար դիմում էին այդ զանգակին: 
Վկաներ կանչելու սովորություն չկար այն ժամանակ և այդ հարկավոր էլ չէր, որովհետև զանգակը մի այնպիսի հրաշալի զորություն ուներ, որ առանց վկաների ցուցմունքի ինքն էր ամենաճիշտ և ամենաանաչառ կերպով ցույց տալիս, թե ո՞վ է արդարը, ո՞վ է մեղավորը:

Զանգակը կախված էր մի ընդարձակ դաշտի վրա: 
Նրա տակ, գետնից բավական բարձր, ինչպես բեմ, շինված էր մի տախտակամած, որի վրա բարձրանում էին սանդուղքով: 
Գանգատավորները միայն իրավունք ունեին բարձրանալու այդ տախտակամածի վրա, իսկ հանդիսատես ամբոխը կանգնում էր ներքևը — դաշտի վրա և այնտեղից էր թամաշա անում գործի վճռին: 
Գործի քննության ժամանակ ո՜չ մի ձայն, ո՜չ մի շշուկ չէր լսվում հանդիսատես ահագին ամբոխի միջից. զանգակը համարվում էր մի սրբություն, որ աստված ինքն էր կախել երկնքից չարախնդիր մարդկանց անօրեն գործերը քննելու համար, այդ պատճառով ամեն մեկը սրբազան երկյուղով էր նայում նրա վրա, զգալով, որ արդարադատն աստված ինքն է նրա միջոցով քննում գործերը:

Գանգատավորները, որոնք սովորաբար երկու հոգի էին լինում, բարձրանում էին տախտակամածը և փոխադարձաբար բռնում էին զանգակի կապած թոկից, ով մեղավոր էր, նա բնավ չէր կարողանում շարժել զանգակի լեզվակը, իսկ ով արդար էր, նա լեզվակի թոկին ձեռք տալուն պես զանգակն ինքն էր սկսում ահագին, ականջ խլացնող ձայնով հայտնել հանդիսատես ամբոխին, որ արդարը նա է: 
Խոսք չկա, իհարհե, որ մարդիկ այդ ժամ տնակներում շատ սիրով և հաշտ էին ապրում միմյանց հետ և շատ հազիվ էր պատահում, որ մեկը մյուսի հետ մի որևէ տարաձայնություն ունենար, որովհետև ամենքին էլ հայտնի էր զանգակի հրաշալի զորությունը, ամենքն էլ գիտեին, որ ոչ մի դեպքում մեղավորն արդար չի դուրս գալ, արդարը — մեղավոր, ինչպես մեր ժամանակներումն է:

Բայց ինչպե՞ս եղավ, որ այդ զանգակն այժմ այլևս չկա, ինչպե՞ս եղավ, որ մարդիկ զրկվեցին մի այդպիսի անաչառ դատավորից:

Մեկ անգամ մեկը յուր հարևանին մի քանի հարյուր ոսկի փող էր պարտք տվել: 
Նշանակյալ ժամանակից հետո, երբ նա յուր փողը պահանջում էր, պարտապանը չէր տալիս, ասելով, որ արդեն տվել է:

— Տվե՞լ ես, — զարմանալով բացականչում էր պարտատերը: 
— Ե՞րբ:

— Քանի ժամանակ է:

— Դու ինձ ոչինչ չես տվել, ինչո՞ւ ես սուտ խոսում:

— Ես սուտ չեմ խոսում, տվել եմ:

— Եվ դու չե՞ս վախենում զանգակի դատաստանից:

— Տա՜ր ինձ նրա մոտ:

— Դու կխայտառակվես:

— Դու զրպարտում ես, ուզում ես փողդ երկու անգամ առնել, ես արդեն տվել եմ:

— Զանգակն ինքն այդ ցույց կտա, որ դու պարտքդ դեռ չես տվել: 
Գնա՜նք նրա դատաստանին:

— Գնա՜նք, ես արդար եմ:

Գնացին:

Հետաքրքիր ամբոխը շրջապատել էր զանգակի տախտակամածը: 
Ամենքն անհամբեր սպասում էին նրա արդար դատաստանին:

Գանգատավորները բարձրացան տախտակամածը:

— Այ ժողովուրդ, — նախքան զանգակին դիմելը, բացականչեց պարտատերը, — ես սրան մեղադրում եմ այն բանի համար, որ սա ինձ փող է պարտ և այժմ, երբ ես փողս պահանջում եմ, ասում է, թե տվել է, այնինչ ես սրանից դեռ մի կոպեկ չեմ ստացել:

— Այո՛, ա՜յ ժողովուրդ, ես հիմա էլ ասում եմ, որ պարտքս արդեն տվել եմ:

— Երբ որ այդպես է, բռնի՜ր զանգակի թոկը:

Պարտապանը ձեռքին մի հաստ գավազան ուներ, առաջուց նա փորել էր այդ գավազանը, պարտք վերցրած ոսկին թափել էր այդ փորվածքի մեջ և գավազանի գլուխը նորից պնդացրել էր:

— Բռնի՜ր այս գավազանը, — ասաց նա գավազանը պարտատերին տալով:

Պարտատերը, բոլորովին ոչինչ չկասկածելով, առավ գավազանը:

Պարտապանը համարձակ մտավ զանգակի տակը և բացականչեց.
— Այ անաչառ դատավոր-զանգակ, դու ասա՜, ես փողը տվե՞լ եմ սրան, թե ոչ. —
Եվ բռնեց լեզվակի թոկից: 
Լեզվակը նույն վայրկյանին շարժվեց, և զանգակն ահագին ղողանջյունով հայտնեց հետաքրքիր ամբոխին, որ փողն արդեն տվել է:

Տեսա՞ր, — դիմեց նա վերջինին. — Անամո՜թ, երկու անգամ էի՞ր ուզում առնել փողդ: 
Տո՜ւր ինձ գավազանս:

Նա խլեց քար կտրած պարտատերից յուր գավազանը և ուրախ-ուրախ իջավ ներքև:

Ամբոխն սկսեց թքել և մրել խեղճ պարտատերին, որ զարմացել, ապշել էր, թե ինչպես այդ անաչառ դատավոր զանգակը մի այդպիսի անարդար վճիռ կայացրեց: 
Բայց զանգակի վճիռն անարդար չէր. այն րոպեին, երբ պարտապանը բռնում էր զանգակի թոկից, նա արդեն պարտք վերցրած փողը գարպանի մեջ ածած տվել էր պարտատերի ձեռքը: 
Ուրեմն խաբվե՞ց զանգակը, որ միևնույն է, թե խաբվեց աստվա՜ծ, որովհետև զանգակի միջոցով ինքն աստված էր դատաստան անում: 
Ո՜չ, չխաբվեց աստված, այլ միայն ուզեց փորձել, թե մինչև որ աստիճան մարդը կարող է խորամանկ գտնվել:

Եվ նա տեսնելով մարդու այդ անիրավ խորամանկությունը, բարկացավ և զանգակը զարհուրելի ղողանջյունով քաշեց, տարավ երկինք: 
Ահա, այդ էր պատճառը, որ մարդիկ զրկվեցին անաչառ դատավոր երկնքի զանգակից: 
Եվ այդ ժամանակվանից սկսած, իբրև աստուծո պատիժ, գոյություն առան և գնալով տարածվեցին մարդկանց մեջ անիրավությունը, անօրենությունը, ճնշումը, հալածանք և հազարավոր այդպիսի արատներն ու մեղքերը, որովհետև այնուհետև դատաստանն ընկնելով սխալական, անգութ և կաշառակեր մարդկանց ձեռքը, արդարը միշտ մեղավոր էր հանդիսանում, մեղավորը — արդար:

1882
ԱՍՏՎԱԾ ԵՎ ԹԱԳԱՎՈՐԸ
Հին ժամանակներում ապրում էր մի բարի թագավոր: 
Սա սովորություն ուներ ամեն երեկո հասարակ մարդու հագուստով պտտվել քաղաքի փողոցները, որ իր աչքով տեսնի, թե ինչպես է ապրում իր ժողովուրդը:

Մի երեկո քաղաքի ետ ընկած թաղը պտտվելիս տեսավ մի աղքատ մարդ, որ իր խրճիթի դռան առաջ չոքած աղոթք էր անում և աղոթքի մեջ ասում:

— Տեր աստված, տուր ինձ հարյուր ոսկի, տեր աստված, տուր ինձ հարյուր ոսկի:

Թագավորը լսեց ու անցավ: 
Մի քիչ որ անցավ, տեսավ մի ուրիշ աղքատ մարդ: 
Սա էլ չոքած իր խրճիթի առաջ՝ մրմնջում էր աղքատի պես.
— Տեր թագավոր, տուր ինձ հարյուր ոսկի, տեր թագավոր, տուր ինձ հարյուր ոսկի:

Թագավորը սրա խոսքն էլ լսեց ու անցավ:

«Այն առաջին աղքատը, որ աստծու անունն էր տալիս, հիմար մարդ է, — ասաց նա ինքն իրեն, — որովհետև աստծուն փող ո՜վ է տվել, որ նա էլ այդ հիմարին տա: 
Իսկ մյուս աղքատը, որ թագավորի անունը տվեց, խելոք մարդ է, որովհետև գիտե, որ թագավորն ամենից շատ փող ունի և ուզողին կարող է տալ»:

Հետևյալ օրը թագավորը հրամայեց մի մեծ սինու վրա հարյուր ոսկի դնել, ոսկին ծածկել փլավի տակ և ուղարկել այն աղքատին, որ թագավորից հարյուր ոսկի էր խնդրում:

«Այն հիմարին էլ թող աստված տա», — մտածեց թագավորը երկրորդ աղքատի մասին, ինքն իրեն ծիծաղելով:

Թագավորի հրամանը կատարվեց, հարյուր ոսկին, փլավը վրեն գլուխ արած, սինով տարան դրին թագավորի անունը տվող աղքատի առաջ:

— Թագավորն ուղարկեց, անուշ արա, — ասացին թագավորի ծառաներն ու վերադարձան:

Նույն օրն երեկոյան թագավորր նորից դուրս եկավ պալատից, որ տեսնի, թե հիմա ինչ է ասում այն աղքատը, որին ուղարկել էր հարյուր ոսկին:

Աղքատը նորից չոքած էր իր խրճիթի առաջ և ասում էր նույնը՝
— Տեր թագավոր, տուր ինձ հարյուր ոսկի, տեր թագավոր, տուր ինձ հարյուր ոսկի:

Թագավորն այս որ լսեց, շատ զարմացավ: 
Մոտեցավ աքատին և հարցրեց.
— Այ մարդ, թագավորից այսօր քեզ համար փլավ չբերի՞ն:

— Բերին, շնորհակալ եմ:

— Կերա՞ր:

— Կերա:

— Ի՞նչ կար մեջը:

— Նուշ ու քիշմիշ:

— Ուրի՞շ:

— Խորոված գառան միս:

— Ուրիշ ոչի՞նչ:

— Ուրիշ ի՞նչ պետք է լիներ:

— Բոլորը կերա՞ր:

— Չէ, շատ էր:

— Մնացածը ի՞նչ արիր:

— Մի աղքատ հարևան ունեմ, ինձ պես աղքատ ու քաղցած, տարա տվի նրան, որ ուտի կշտանա:

Թագավորը մատը կծեց ու հեռացավ:

Երբ որ մոտեցավ երկրորդ աղքատի դռանը, տեսավ, որ նա երեկվա պես չոքած էր և այս անգամ աղոթքի մեջ այսպես է ասում.
— Տեր աստված, շնորհակալ եմ, որ լսեցիր աղոթքս և հարյուր ոսկի տվիր ինձ:

Թագավորն այս որ լսեց, սուս արավ ու հեռացավ:

Նա համոզվեց, որ խելոքն այս աղքատն էր, որ դիմել էր աստծուն և ոչ թագավորին:

1901
ԿԱՊԸ ԿՏՐԱԾ ԿԻՆԸ
(ֆելիետոն)
Շատ լիրբ էր երկրագործ Խաչանի Սանամը. Գյուղում էլ երիտասարդ չէի մնացել, որի երեսին չժպտար. ինչ ժամանակ էլ, որ մարդ տուն դառնար, կնոջը միշտ որևէ երիտասարդի հետ կտեսներ: 
Ոչ խրատ, ոչ թակ — ոչինչ չէր ազդում Սանամին. Նա իր էշն էր քշում: 
Ճարը կտրած` Խաչանն այնուհետև առավոտները դուռը փակում էր կնոջ վրա և գնում իր բաներին. Բայց երբ երեկոները վերադառնում էր, դուռը բաց անում-տեսնում էր, որ կնոջ մոտ էլի մարդ կա:

Շատ, շատ մտածեց Խաչանը կապը կտրած կնոջ խելքի բերելու և, վերջապես, հետևյալ միջոց հնարեց:

Մի առավոտ առավ իրենց մեծ սմդուկը, կնոջը նստեցրեց մեջը, խութը ծածկեց, կողպեց, բանալին գրպանը դրավ, հետո սնդուկը շալակեց ու գնաց դաշտն աշխատելու: 
Դաշտում մեկ ուզեց սնդուկը գետնին դնել, բայց մեկ էլ մտածեց, թե մի գուցե գութանի եզները հեռացած ժամանակ կինը հնար գտներ միջից դուրս գալու և փախչելու սիրեկանների մոտ, ուստի սունդուկը վայր չդրեց, այլ շալակին թողնելով` առավ գութանի մաճն ու սկսեց վարել հողը: 
Սնդուկն իր ծանրության տակ ճնշում էր նրան, մեջքը կոտրվում էր, ծնկները թուլանում էին, քրտինքը կաթ-կաթ ծորում էր նրա ճակատից, բայց և այնպես նա համբերությամբ տանում էր այդ տանջանքը:

Երբ ճաշ եղավ, արձակեց եզները, հետո սնդուկը վայր դրեց մեջքից, որ մի քիչ հանգստանա, հաց ուտի: 
Կնոջն էլ հարկավոր էր բան տալ ուտելու: 
Ու երբ այդ նպատակով բաց արավ սնդուկի դուռը, ապշած ետ-ետ գնաց:

Սունդուկի մեջ կնոջ կողքին նստած էր մի երիտասարդ…
Արդյոք սա խեղճ Խաչանի կասկածոտ երևակայության արդյո՞ւնք էր. Թե իրողություն — այս բանը բացատրել կարող են միայն կանայք...



 --------------------------------------- 


ԶԱԶՈՒՆՅԱՆ
(վեպ)
1
Էմման կանգնած էր պատուհանի առջև և նայում էր դուրս: 
Նրա առջև բացվում էր Թիֆլիսի մի մասը, որ, կարծես, թույլ կերպով ժպտում էր նորեկ գարնան դեռևս անզոր արևի փոքր-ինչ դժգույն ճառագայթների տակ: 
Բաց փիրուզային երկինքը կարծես նույնպես ժպտում էր: 
Հեռուն երևում էր հորիզոնը, մառախուղի նոսր, թափանցիկ շղարշով ծածկված: 
Մոտակա լեռներն և դաշտերն արդեն կանաչին էին խփում: 
Երբեմն տարագնաց թռչունների փոքրիկ երամակներ սրընթաց անցնում էին օդում: 
Ամեն տեղ երևում էր գարնան վերածնող շունչի ուժն ու զորությունը:

Էմման կանգնած էր անշարժ: 
Շրջազգեստը նրա բարակ իրանից ծանր ծալքերով իջնում էր ցած և շնորհալի տեսք էր տալիս նրա ոչ այնքան բարձր հասակին: 
Նրա սևուկ երկար, թերթերունքներով սքողված աչքերի մեջ և կիսաբաց, նուրբ շրթունքների վրա խաղում էր մեղմ, երջանիկ մի ժպիտ, որ նրա քնքուշ դեմքի կանոնավոր գծերին մի կատարյալ ներդաշնակություն էր տալիս: 
Ոտից գլուխ նա երջանկություն, սեր և խաղաղություն էր շնչում:

Դուռը բացվեց, և շեմքում երևաց նրա ամուսինը — բժիշկ Զաքար Մարկոսյանը:

— Էմմա, հիմա ազատ եմ, կուզե՞ս գնանք զբոսնելու, — հարցրեց նա, պարզ ակնոցների միջից նայելով կնոջը:

— Գնանք, — ասաց Էմման, շարունակելով նայել դեպի դուրս: 
Հանկարծ նա դարձավ և ժպտուն աչքերով նայեց ամուսնու դեմքին: 
— Հիանալի եղանակ է, չէ՞:

— Հրաշալի՛ ասա, — պատասխանեց Զաքարը:

— Արամիկին էլ տանենք, չէ՞:

— Անպատճառ:

— Արամի՛կ, — կանչեց Էմման: 
— Արամի՛կ:

— Արամ, — իր կողմից բղավեց Զաքարը:

Մոտ հինգ տարեկան փոքրիկ, սիրուն երեխան ներս վազեց:

— Ի՞նչ է, մամա, — կանչեց նա՝ փաթաթվելով մոր ծնկներին:

— Եկ հագցնեմ, պետք է գնանք զբոսնելու: 
Այդ ի՞նչ է, քիթդ ո՞վ է մուր քսել:

— Արշակն էր, ա՛յ. մատը մրոտ է անում, հետո մոտեցնում է քթիս, ասում է՝ ճանճը, ճանճը և քսում է:

— Տեսնեմ, — ասաց հայրը, Արամիկի դեմքն իր կողմն անելով: 
— Տեսնո՞ւմ ես այն չարաճճիին... 
Թող սրբեմ:

Եվ նա սրբելու փոխարեն, մատով կամաց խփեց Արամիկի մրոտ քթին և բարձրաձայն ծիծաղելո՛վ դուրս գնաց:

— Շուտ, շուտ, — կանչեց նա մյուս սենյակից, — արդեն կեսօր է:

Մի ժամից հետո մարդ ու կին թևանցուկ և Արամիկին առաջ գցած՝ արդեն զբոսնում էին քաղաքային այգում:

Օրը կիրակի էր, եղանակը՝ լավ. այգում բավական զբոսնողներ կային: 
Այստեղ՝ նոր կանաչող ծառերի տակ և նորածիլ, փթթող, փայլուն խոտերի մոտ գարնան կենսատու ուժն առավել ևս զգալի էր, արևի ճառագայթներն ավելի ևս ախորժելի էին, օդն առավել ևս թարմ էր, պարզ և թափանցիկ:

Զաքարն իրեն հատուկ շատախոսությամբ մի բան էր պատմում կնոջը, երբ հանկարծ ցիլինդրով և վայելուչ հագնված մի մարդ, որ գալիս էր նրանց դիմացից, գրավեց նրա ուշադրությունը: 
Նա լռեց և զարմացած նայեց այդ մարդուն, նրան թվում էր, թե այդ մարդը ծանոթ է իրեն: 
Բայց ցիլինդրով մարդը ուշադրություն չդարձնելով ոչ նրա և ոչ կնոջ վրա և մինչև անգամ, կարծես, չտեսնելով նրանց, անցավ նրանց մոտից և հեռանում էր: 
Զաքարը, մոտից լավ նայելով նրան, բոլորովին զարմացավ:

— Ի՞նչ ես այդպես խոր նայում այդ մարդուն, — հարցրեց կինը:

Փոխանակ կնոջը պատասխանելու, Զաքարը կանգ առավ և կանչեց ցիլինդրով մարդու հետևից:

— Արսե՛ն... 
Զազո՛ւնյան...
Ցիլինդրով մարդը կանգ առավ և ետ նայեց: 
Մինչդեռ նա հետաքրքրությամբ և զարմացած նայում էր Զաքարին, սա թողեց կնոջը և, մոտենալով նրան, հարցրեց իր մշտական ժպիտը դեմքին.
— Ինձ չե՞ս ճանաչում, Արսե՛ն:

Ցիլինդրով մարդն ավելի խոր նայեց:

— Ներեցե՛ք... ես ձեզ չեմ կարողանում հիշել, — ասաց նա, ըստ երևույթին, փոքր-ինչ շփոթված:

— Է՛է: 
բարեկամ, այդպես շուտ չեն մոռանում հին բարեկամներին, — ասաց Զաքարը գլուխը շարժելով: 
Բայց տեսնելով, որ ցիլինդրով մարդը դարձյալ շփոթված և զարմանքով խոր նայում է իրեն, գլուխը բարձրացրեց, աչքերը չռեց և ավելացրեց շտապով: 
— Ես Զաքարն եմ, եղբայր... 
Մարկոսյանը:

— Ա՛, Զաքար, — հանկարծ դուրս թռավ Զազունյանի բերանից, և նրա լուրջ դեմքի վրա մի ուրախ ժպիտ փայլեց: 
— Իսկապես որ այդ դու ես, — ավելացրեց նա, մեկնելով նրան իր ձեռքը:

— Վա՛հ, իհարկե, ես եմ, — կանչեց Զաքարը ծիծաղելով և ամուր սեղմեց նրա ձեռքը:

— Ների՛ր, որ չկարողացա ճանաչել, ժամանակը գիտես որ ամենակարող է:

— Մի՞թե իսկապես ես այդքան փոխվել եմ. ո՞վ գիտե աչքումդ արդեն ծեր եմ երևում:

— Չէ, ինչո՞ւ անպատճառ ծեր: 
Բայց դու բավական փոխվել ես:

— Դու էլ ես փոխվել, հապա ինչո՞ւ ես քեզ իսկույն ճանաչեցի:

— Որովհետև ակնոցներ ունես, — կատակով ասաց Զազունյանը:

Զաքարը բարձրաձայն ծիծաղեց:

— Իսկապես որ, գուցե պատճառն ակնոցներս են, — կանչեց նա և ապա գործնական և հետաքրքիր մարդու արագախոսությամբ հարցրեց. — բայց այս ո՞ւր ես այսքան ժամանակ, ի՞նչ ես անում, ո՞րտեղ ես թափառում, քանի ժամանակ է չենք տեսել իրար:

— Ճանապարհորդում էի:

— Ի՞նչպես թե ճանապարհորդում:

— Ճանապարհորդելն ի՞նչպես կլինի:

— Մի քաղաքից մյո՞ւսն էիր գնում, մի երկրից մյո՞ւսը:

— Այո:

— Հետո՞:

— Հետո ի՞նչ:

— Ինչո՞ւ համար:

— Հենց այնպես:

— Ինչպես թե հենց այնպես, զվարճությա՞ն համար:

— Կարող ես և այդպես հասկանալ, — ասաց ժպտալով Զազունյանը:

— Չէ, հավատացիր, Արսեն, ինչո՞ւ ես ճանապարհորդում, մի նպատակ կունենաս, իհարկե:

— Ոչ մի նպատակ չունեմ, — ասաց Զազունյանը:

— Է՛, ուրեմն ասա թափառում եմ, է՛լի, — կանչեց Զաքարը: 
— Երևի կյանքն արդեն ձանձրացրել է քեզ: 
Հա՞: 
Բայց չեմ կարծում. դու այնպիսի մարդկանցից չես, որ կյանքն երբևէ ձանձրալի թվա քեզ: 
Կյանքից էլ քաղցր բա՞ն աշխարհիս երեսին: 
Բայց դեռ մի եկ ծանոթացնեմ քեզ կնոջս հետ: 
Չէ՞ որ ես արդեն ամուսին և հայր եմ և այնքան երջանիկ, որ դու իսկի մտքովդ էլ չես կարող անցկացրած լինել:

Եվ բռնելով Զազունյանի թևից, Զաքարը տարավ նրան կնոջ ու որդու մոտ, որոնք մինչև այդ ժամանակ հետաքրքրությամբ նայում էին իրենց բոլորովին անծանոթ պարոնին:

2
— Էմմա, ներկայացնում եմ քեզ իմ վաղեմի ամենալավ և ամենասիրելի ընկերոջս ու բարեկամիս Արսեն Զազունյան:

Զազունյանը լուռ գլուխ տվեց: 
Էմման նույնպես լուռ ողջունեց:

— Այս էլ որդիս՝ Արամիկը, — ներկայացրեց Զաքարը՝ հոր երջանիկ ժպիտը դեմքին:

Զազունյանը ժպտալով կամացուկ խփեց Արամիկի թշին:

— Գեղեցիկ որդի ունեք: 
Քանի՞ տարեկան է:

— Թող ինքը պատասխանի:

— Ես հինգ տարեկան եմ, պարոն,-համարձակ ասաց Արամիկը, իր պայծառ աչիկներով նայելով ուղղակի Զազունյանի դեմքին:

— Մի՞թե: 
Բայց, իհարկե, դեռ կարդալ ես իմանում:

— Կարդա՞լ: 
Ոչ. միայն անունս գրել գիտեմ: 
Մամաս է սովորեցրել:

— Այդ լավ է…	բայց չեմ կարծում, որ դու խելոք տղա լինես:

— Ոչ, պարոն, ես խելոք եմ. ոչ մի ժամանակ չարություն չեմ անում: 
Ուզում եք հարցրեք պապայիս, մամայիս: 
Գուցե շատ փոքրիկ ժամանակս չարություն եք արել, բայց հիմա չեմ անում, որովհետև հասկանում եմ, որ չարություն անելը վատ է. մամաս այդ ինձ հասկացրել է:

Ամենքն էլ ծիծաղեցին:

— Ապրես, ապրես, — ասաց Զազունյանը: 
— Տեսնում եմ, որ իսկապես խելոք տղա ես, որովհետև լսել ես մամայիդ: 
Այդպես պետք է լինել միշտ:

— Հը ի՞նչպես է, — ինքնագոհ եղանակով կանչեց Զաքարը:

— Երեխան բավական սրամիտ է, — պատասխանեց Զազունյանը:

— Եվ ո՞վ գիտե՝ դու դեռ ամուսնացած չես:

— Ե՞ս, — հապաղելով և մտախոհությամբ պատասխանեց Զազունյանը: 
— Ոչ:

Էմման ակամա հետաքրքրությամբ նայեց նրա աչքերին:

— Իզո՛ւր, իզո՛ւր, Արսեն, — ասաց Զաքարը փորձված մարդու վստահությամբ: 
— Եթե միայն գիտենաս, թե որքան քաղցր է կին և որդի ունենալը...
— Բայց ոչ ամենքի համար, — նույն մտախոհությամբ պատասխանեց Զազունյանը:

Նա ուրիշ կողմն էր նայում:

— Ի՛նչ ես ասում, — կանչեց Զաքարը — ամենքի՛ համար, ամենքի՛, հավատացնում եմ քեզ, ամենքի՛: 
Բայց, իհարկե, եթե ինքդ վատ կլինես և միշտ վատ կվարվես կնոջդ հետ, այդ ուրիշ բան է:

— Ոչ, կարող է ինքը — մարդը լավ լինել և բոլորովին էլ վատ չվարվել կնոջ հետ, մինչև անգամ կարող է սիրել նրան. և միևնույն ժամանակ բախտավոր չլինել:

— Է՛, բարեկամ, այդ միայն խոսք է, այդպիսի բան չի կարող պատահել: 
Իսկ ես ասում եմ անձնական փորձի վրա հիմնված, — ասաց Զաքարը ծիծաղելով և նայեց կնոջը, ըստ երևույթին սպասելով, թե կհաստատի իր ասածը:

Բայց կինը մինչև անգամ չժպտաց, այլ շատ լրջորեն և մտախոհ նայեց Զազունյանին, նրան թվում էր, թե այդ մարդը իր կարծիքը հայտնեց նույնպես անձնական փորձի վրա հիմնված:

— Ավելի լավ է թողնենք այս խոսակցությունը, — ասաց Զազունյանը շատ լուրջ, մինչև անգամ խիստ ձայնով և ավելացրեց. — խնդրեմ ներեք ինձ, ես շտապում եմ:

— Ի՞նչ, դու գնո՞ւմ ես, — կանչեց Զաքարը:

— Այո, մի շատ կարևոր գործ ունեմ, ոչ մի կերպ չեմ կարող հետաձգել:

— Ես կարևոր գործ-մործ չգիտեմ: 
Թեկուզ հազար մարդու կյանք լինես փրկելու, ես քեզ չեմ թողնի հիմա: 
Պետք է գնանք մեր տուն:

— Հավատացի՛ր, Զաքար…
— Չեմ հավատում: 
— Ամբողջ տասը տարուց հետ հազիվ գտել ենք միմյանց, և դու գոնե այս մի օրը չե՞ս ուզում մեզ հետ անցկացնել: 
Գնանք:

— Զաքար, դու խո ճանաչո՞ւմ ես ինձ, էլ ի՛նչ հարկավոր է շատ խոսել:

Զաքարը հուսահատությամբ նայեց կնոջը:

— Էմմա, գոնե դու խնդրիր, գուցե քեզ լսի:

— Զարմանալի է, — պատասխանեց կինը, — ինչո՞ւ դու այդպես պնդում ես: 
Պարոնի առաջ մեր տան դռները միշտ բաց են. երբ կամենում է, թող շնորհ բերի, թեև, իհարկե, — ավելացրեց նա նայելով Զազունյանին, — ես շատ ուրախ կլինեի, եթե այսօր ճաշին մեզ մոտ հյուր լինեիք:

— Որքան էլ այդ ինձ համար ցանկալի և քաղցր լինի, տիկին, անկարող եմ, — պատասխանեց Զազունյանը զիջող եղանակով: 
— Բայց ես խոստանում եմ երեկոյան անպատճառ գալ ձեզ մոտ:

— Է՛հ: 
ի՛նչ արած, քո կամքն է, — վերջապես փափկեց Զաքարը: 
— Ես այնպես համառ չեմ կարող լինել, ինչպես դու: 
Բայց երեկոյան…
— Խոսք եմ տալիս, որ կգամ:

Զաքարը տվեց իրենց հասցեն:

Զազունյանը սեղմեց երեքի ձեռքն էլ և հեռացավ:

3
Մարդ ու կին դարձյալ թևանցուկ արին և, Արամիկին առաջ գցելով, առաջ անցան:

— Ի՛նչ տարօրինակ մարդ էր բարեկամդ, — ասաց Էմման:

— Ի՞նչպես: 
Որ այնպես տաք-տաք չընդունեց ինձ, ինչպես ես՝ նրան, և շուտով էլ փախա՞վ — հարցրեց Զաքարը:

— Չէ, առհասարակ:

— Այդ ճիշտ է, բայց որ լավ ճանաչես, կտեսնես, որ դրա պես բարի, խելոք, անձնազոհ, գլխավորը՝ ազնիվ մարդ հազով թե գտնվի: 
Ես նրան շատ լավ եմ ճանաչում: 
Ես ու նա ամբողջ տարիներ մի ուսումնարանում, մի համալսարանում, մի նստարանի վրա ենք անցկացրել, ա՛յ, այսպես, ինչպես հիմա ես ու դու կողք-կողքի անցնում ենք: 
Ասում եմ, էլի, ամբողջ աշխարհը ճրագով ման գաս, դրա նման ճշմարիտ մարդ չես գտնի: 
Եթե հավատանք, որ աշխարհիս երեսին սուրբ մարդ կա, այն էլ միայն դա պետք է լինի...
Էմման բարձրաձայն ծիծաղեց:

— Ինչո՞ւ ես ծիծաղում, — հարցրեց Զաքարը:

— Ոչինչ, դու շարունակիր:

— Ի՞նչ, չե՞ս հավատում, կարծում ես չափազանցի՞ւմ եմ:

— Ո՞վ է ասում, — ասաց կինը, շարունակելով ծիծաղել:

— Տեսնո՞ւմ ես, սիրելիս, դու ծիծաղում ես, բայց ես քեզ ճշմարիտ բան եմ ասում: 
Իսկ ինչո՞ւ չես ուզում հավատա, նրա՛ համար, որ աշխարհիս երեսին վատ մարդիկ այնքան շատացել են, որ լավ մարդկանց գոյությունն էլ անհավատալի է թվո՛ւմ: 
Այ, ես քեզ հիմա նրա ուսանողական կյանքից մի բան կպատմեմ, և դու կտեսնես, որ նրան այդքան գովելով չեմ չափազանցում: 
Բայց դու, խնդրեմ, մի՛ ծիծաղիր:

— Չեմ ծիծաղի, պատմիր:

— Մի անգամ գիմնազիոնում դասընկեր աշակերտներից մեկը մի ինչ-որ շատ վատ բան էր արել, թե ինչ բան, ես քեզ այդ չեմ ասի... 
Իսկապես հայտնի չէր, թե ով էր այդ շատ վատ բան անողը, բայց ինչպես էր, ինչպես չէր, կասկածը Զազունյանի վրա էր ընկել: 
Ոչ ոք չէր հավատում, իհարկե, թե Զազունյանն ընդունակ կլինի որևէ վատ արարքի, ո՞ւր մնաց մի այնպիսի բանի, որպիսին անհայտ աշակերտն էր արել, որն և ամբողջ գիմնազիոնում սարսափելի աղմուկ էր ձգել: 
Բայց և այնպես Զազունյանին մանկավարժական ժողովը դատի կանչեց: 
Զազունյանը ժողովին հայտնեց, որ «շատ վատ բան» անողն ինքը չէ, այլ ուրիշը, բայց թե ով, այդ ինքը կասի, չնայելով որ գիտե: 
Մանկավարժական ժողովն ստիպեց որ ասի — չասաց, մինչև անգամ ժողովն սպառնաց, որ նրան կվռնդեն գիմնազիոնից — դարձյալ չասաց: 
Եվ վռնդեցին: 
Ամբողջ գիմ...
— Սպասի՛ր, — ընդհատեց նրան կինը: 
— Էլ ինչո՞ւ էր նա ժողովո՛ւմ հայտնում, թե գիտե ով է «շատ վատ բան» անողը, երբ չէր ուզում նրա անունը հայտնել, ուղղակի կասեր` չգիտեմ:

— Չէ, սիրելիս, դու սխալվում ես. նա որոշ նպատակ է ունեցել, որ այդպես է ասել, նա ուզել է, որ հանցավոր աշակերտն իմանա այդ և ինքն իր բերանով խոստովանի:

— Հե՞տո, խոստովանեց:

— Ասեմ, այդպես ուրեմն, Զազունյանին վռնդեցին գիմնազիոնից... 
Բայց գուցե այս էլ կարծես, որ նախ՝ մեծ հիմարություն է վատ ընկերոջ պատճառով կամովին թույլ տալ, որ իրեն արձակեն ուսումնարանից և երկրորդ՝ անբարոյականացնել է նշանակում հանցավոր ընկերոջ անունը ծածկել, որպեսզի նա իրեն արժանի պատիժը չստանա: 
Այդպես էլ ես կարծում, չէ՞: 
Համաձայն եմ քեզ հետ, և այն ժամանակ շատերն էլ այդպես էին կարծում, նույնիսկ մանկավարժական ժողովը, որ հենց այդ բանի համար էլ վռնդեց նրան գիմնազիոնից: 
Բայց արի տես, որ նա մարդու հոգին ավելի լավ էր հասկացել: 
Ի՞նչպես, կհարցնես: 
Ահա՛ ինչպես: 
Երբ Զազունյանին արձակեցին գիմնազիոնից, նա, իհարկե, այլևս գիմնազիոն չէր հաճախում: 
Ամենքը խղճում էին նրան, բայց և հիանում էին նրա մեծահոգության վրա: 
Որ զգաստ, ազնիվ և խելոք բնավորությամբ նա այնպիսի համակրություն էր վայելում բոլոր ընկերների մեջ, որ ուրիշ կերպ չէին կարող նայել այդ ցավալի դեպքի վրա: 
Անցավ այդպես մեկ մի շաբաթ: 
Մի օր հանկարծ, դասի ժամանակ, բոլոր դասարանի ներկայությամբ, վեր է կենում աշակերտներից մեկը և տեսչին խոստովանում է, որ հանցավոր աշակերտն ինքն է, որի պատճառով հեռացրել են Զազունյանին գիմնացիոնից — հասկանո՞ւմ ես — և խնդրում է, որ Զազունյանին նորից ընդունեն և եթե վռնդելու են, թող իրեն վռնդեն: 
Ես լավ էի ճանաչում այդ աշակերտին, թեև աշխատասեր, բայց անբարոյական, վատ տղա էր, բացի դրանից, Զազունյանին սաստիկ թշնամի էր, որովհետև Զազունյանը միշտ նախատում էր նրան իր վատ արարքների համար: 
Ամենքը զարմացան Զազունյանի ազնիվ սրտի վրա, որ նա իր թշնամու համար թույլ է տվել իրեն պատժելու: 
Պակաս չզարմացան նաև այդ տղայի վրա, որ խոստովանում էր իր հանցանքը և խնդրում, որ իրեն պատմեն, իսկ Զազունյանին նորից ընդունեն: 
Տեսնո՞ւմ ես, Զազունյանը ո՛րտեղ է ըմբռնել մարդու հոգին: 
Այդպես էլ արին, այսինքն՝ Զազունյանին հետևյալ օրն ևեթ հայտնեցին, որ կարող է նորից գիմնազիոն հաճախել, իսկ այն տղային գիմնազիոնից վռնդելու փոխարեն մի ուրիշ պատիվ տվին, որովհետև նա այնքան ազնիվ էր գտնվել, որ իր հանցանքը իր բերանով էր խոստովանել: 
Իսկ այդ օրից հետո, կհավատաս, առաջվա այդ անբարոյական տղան ուղղվեց և ամենասերտ կերպով բարեկամացավ Զազունյանի հետ:

Վերջին բառերն արտասանելով, Զաքարը հանկարծ նայեց կնոջը:

— Հը չլինի՞ դարձյալ ուզում ես ծիծաղել, — ասաց նա:

Էմման նայեց նրան և ծիծաղեց:

— Դե ի՞նչ անեմ, ինքդ ես ստիպում, որ ծիծաղեմ, — ասաց նա: 
— Ես բոլորովին միտք էլ չունեի ծիծաղելու:

— Չէ, սիրելիս, մի ծիծաղիր, ես քեզ ճշմարիտ բան եմ ասում թե չէ` խո գիտես, ես սուտ խոսել չեմ սիրում:

— Բայց չափազանցնել սիրում ես:

— Տեսնո՞ւմ ես, դու դարձյալ քոնն ես պնդում: 
Երբ որ այդպես է, էլ ի՞նչ զանազանություն կա սուտ խոսեր և չափազանցելու մեջ:

— Այն, որ մի բանի վրա տասն էլ իրենց կողմից են ավելացնում, լուն ուղտ են շինում:

— Այնպես որ եղելությունն էլ մի սուտ բան է դառնում:

Էմման նայեց նրան և դարձյալ ծիծաղեց:

— Այո, — ասաց նա:

— Երբ որ այդպես է, ես էլ քեզ ոչինչ չեմ պատմի, — վիրավորված եղանակով ասաց Զաքարը:

Էմման շարունակեց ծիծաղել:

— Կպատմես, — ասաց:

— Չեմ պատմի:

— Կպատմես:

— Չեմ պատմի:

— Չէ, պատմիր, բայց քեզանից ոչինչ մի ավելացնիր:

— Ո՞վ է ավելացնում, է՛, — կանչեց Զաքարը բարկացած:

Էմման դարձյալ ծիծաղեց:

— Լավ, լավ, մի բարկանար, — ասաց նա: 
— Ա՛յ, դու ինձ այս պատմիր, թե ո՛վ և ի՛նչ պաշտոնի տեր է այդ քո բարեկամը: 
Անպատճառ որևէ բանկի դիրեկտոր կլինի, կամ որևէ ֆիրմայի ներկայացուցիչ:

— Ինչի՞ց ես եզրակացնում:

— Ցիլինդրից, հագուստից:

— Ճիշտն ասած, ես էլ չգիտեմ, — ասաց Զաքարը: 
— Ծնողների մահից հետո չքացավ և այն գնալն էր որ գնաց: 
Ուր գնաց և ինչ էր անում մինչև հիմա, այդ ինչպես դու գիտես, այնպես էլ՝ ես: 
Այդ էլ երևի կիմանանք այս երեկո:

4
Երեկոյան՝ իր խոստման համաձայն՝ Զազունյանը այցելեց Մարկոսյաններին: 
Հյուրասենյակում նրան ընդունեց Էմման:

— Երևակայեցեք, — ասաց նա ժպտալով, — ամուսինս քնած է:

— Քնա՞ծ:

— Այո, ճաշը կերավ թե չէ, անմիջապես պետք է պառկի քնելու, և քնում է մինչև ժամը վեց-յոթ:

— Ճաշից հետո անմիջապե՛ս... 
Մարդը բժիշկ է, չգիտե՞, որ ճաշից հետո քնելը վնաս է առողջության:

— Խո գիտեք, սովորությունը երկրորդ բնավորություն է դառնում: 
Ինչքան աշխատել եմ, որ թողնի այդ սովորությունը, չի լինում: 
Այսօր էլ ասում եմ՝ ամոթ է, պ. Զազունյանը շնորհ պետք է բերի, մի՛ քնիր, որ ընդունես. — ոչինչ, ասում է, նա ինձանից չի նեղանա: 
Այդպես էլ պառկեց ու քնեց, բայց ես իսկույն կզարթեցնեմ նրան:

— Չէ՛, չէ՛, տիկին, խնդրեմ, — շտապով ասաց Զազունյանը: 
— Թողեք, որ այսօր էլ ինձ համար բացառություն չկազմի:

— Ոչ, դուք ներում եք, բայց ես չեմ ների, — ուրախ կերպով բացականչեց Էմման: 
— Ներեցեք, ես իսկույն...
Եվ նա շտապով դուրս գնաց:

Մենակ մնալով, Զազունյանը նայեց պատերից կախած լուսանկարներին և ձիթաներկ պատկերներին, հետո մոտեցավ լուսամուտներից մեկին և սկսեց դեպի դուրս նայել:

Չանցավ երեք րոպե, երբ խալաթը հագին, ուռած աչքերով, կարմրած դեմքով և խճճված մազերով, քնաթաթախ ներս վազեց Զաքարը: 
Նրան հանդարտ հետևում էր Էմման և ժպտում:

— Դու արդեն եկե՞լ ես, Արսեն ջան, — կանչեց Զաքարը, և քիչ մնաց գրկի նրան: 
— Բայց, եղբայր, ես քեզնից որ չեմ ամաչում, ինչո՞ւ կինս ստիպում է ինձ, որ ամաչեմ:

— Ինչո՞ւ, — պատասխանեց ժպտալով Զազունյանը, — որովհետև, ինչպես իրեն՝ հարգելի տիկնոջն էլ ասացի, ինքդ բժիշկ ես և ճաշից հետո անմիջապես պառկում ես քնելու:

— Ուզում ես ասել, որ ես առողջապահական կանոններին հակառա՞կ եմ գնում: 
Ոչինչ, այդ իմ, այսինքն — բժշկի վերաբերմամբ նշանակություն չունի: 
Այ, այն ժամանակ կարող էիք ինձ նկատողություն անել, երբ ես իմ հիվանդներին խորհուրդ տայի, որ ճաշից հետո անմիջապես պառկեին քնելու: 
Բայց ես... է՛հ, թուլություն է, էլի՛:

— Մարդ նախ և առաջ խիստ պետք է լինի դեպի ինքը, — ասաց Զազունյանը:

— Ճիշտ է, եթե միայն այդ մարդը կամք ունի, բայց ինձ պես թույլ կամքի տեր մարդիկ... 
Դու խո գիտես, որ երբ ես մի բան սովո՛րություն արեցի, այնուհետև թեկուզ գլուխս ճղիր, այլևս դրանից ձեռք վերցնողը չեմ: 
Այսպես էլ ճաշից հետո անմիջապես քնելը, փորս կշտացավ թե չէ, մեկ էլ տեսնես աչքերս փակվում են, դե արի ու մի քնիր... 
Բայց այս երևույթն ի՞նչպես կբացատրեք, պարոն և տիկին, — հանկարծ նոր գյուտ արած մարդու նման բացականչեց նա, — որ ճաշից հետո անմիջապես քնելով, երբ զարթնում եմ, ինձ կատարելապես լավ եմ զգում, ինչպես հիմա, իսկ եթե անմիջապես չքնեմ կամ բոլորովին չքնեմ, ինձ շատ վատ կըզգամ, ինչպես այդ մի երկու անգամ փորձել եմ: 
Հը, ինչպե՞ս կբացատրեք այս երևույթը:

— Որովհետև այդ սովորություն եք արել, պարոն, — ասաց Էմման:

— Ա՛, ուրեմն տեսնո՞ւմ եք, որ սովորությունից դուրս գալն էլ առողջապահական կանոններին դեմ է: 
Ուրեմն դուք իրավունք չունեք ինձ նախատելու, իսկ ես պարտավոր չեմ ամաչելու: 
Բայց ես դեռ գնամ լվացվեմ, հագնվեմ, հետո կտեսնենք, թե ինչպես առողջ և զվարթ կերևամ:

Եվ նա համարյա դուրս վազեց:

Զազունյանը ժպտաց նրա ետևից և նայեց էմմային:

— Նույնն է, ինչ որ առաջ, — ասաց նա. — բոլորովին չի փոխվել: 
— Չէ՞ որ մի ժամանակ մենք ամենամոտ բարեկամներ էինք, տիկին, — ավելացրեց նա:

— Այո՛, այդ մասին նա այսօր պատմում էր ինձ, — պատասխանեց Էմման:

— Նույն անհոգը, նույն մշտական ուրախը, — շարունակեց Զազունյանը: 
— Բայց պաշտոնի մեջ ի՞նչպես է, ծույլ խո չէ՞:

Էմման ծիծաղեց:

— Դուք այդ հարցնում եք, որովհետև նա թուլություն ունի ճաշից հետո՝ քնելո՞ւ. — ասաց նա: 
— Ոչ, պաշտոնի մեջ, պետք է ճշմարիտն ասած, շատ արի է: 
Մոտ օրերումս հիվանդանոցի տեսուչը հայտնել է իր շնորհակալությունը:

— Ո՞ր հիվանդանոցումն է ծառայում:

— Քաղաքային:

Նրանք դարձյալ Զաքարի մասին էին խոսում, երբ նա ինքը ներս մտավ հագնված, լվացված և սանրված: 
Նրա սև մազերը թացությունից փայլում էին:

— Իմ մասի՞ն էիք խոսում, — հարցրեց նա: 
— Գիտեմ՝ անպատճառ ինձ գովելիս կլինեիք: 
Չէ՞:

— Ընդհակառակն՝ ես քեզ վատաբանում էի, — ասաց Էմման ժպտալով:

— Ինչո՞ւ: 
Որովհետև ես քեզ ամեն օր ծեծո՞ւմ եմ: 
Չէ, ճշմարիտը պետք է խոստովանած, Արսեն, որ ես շատ լավ մարդ եմ, — լրջությամբ ասաց Զաքարը, — անվնաս մարդ եմ. ես այդ ուղղակի ասում եմ, թե չէ՝ դու խո ճանաչում ես ինձ: 
Իբրև ամուսին և հայր, ես չեմ կարծում, թե իսկապես այն չլինեմ, ինչ ամուսնուն և հորն է պետք: 
Չէ՞, Էմմա, ինքդ խոստովանիր:

Էմման նայեց նրա աչքերին և ծիծաղեց միայն:

— Դու այսօր միշտ ծիծաղում ես, — նկատեց Զաքարը:

— Իսկ դու ամեն օր ես ծիծաղում:

— Տիկինը քեզ իբրև բժշկի, նույնպես գովում էր, — ասաց Զազունյանը:

— Եվ վատ չէր անում: 
Իբրև բժիշկ, ես նույնպես արժանի եմ գովասանքի ես այդ էլ ուղղակի կասեմ: 
Հավատացնում եմ քեզ, Արսեն, որ եթե բոլոր բժիշկներն ինձ պես մարդիկ լինեին, աշխարհիս երեսին այսքան հիվանդ չէր լինի: 
Ոչ թե հասկացողության կողմից եմ ասում ես, ոչ, այլ վարվեցողության կողմից, որովհետև բժիշկը բժիշկ լինելուց առաջ պետք է սառը լինի, պետք է խիղճ ունենա, պետք է զգացմունք ունենա, պետք է գիտենա վարվել հիվանդի հետ, ուշադիր պետք է լինի դեպի հիվանդը: 
Այդ կողմից, առանց պարծենալու եմ ասում, Արսեն, ես ճշմարիտ և հավատարիմ կերպով ծառայում եմ պաշտոնիս: 
Գուցե հասկանալով ես այնքան էլ չեմ հասկանում, ինչքան պետք է փորձված ու հմուտ բժշկին, բայց որ բոլոր հիվանդներիս սիրում և կարեկցում եմ — այդ ճշմարիտ է: 
Շատ անգամ, հավատացիր ինձ, հիվանդիս հետ զանազան բաների մասին քաղցր մասլահաթ անելով՝ ավելի շուտ եմ հասկանում նրա հիվանդությունը, քան թե բժշկական գիտությամբ և գործիքներովս:

Էմման և Զազունյանը ծիծաղեցին, իսկ նրանց հետ և ինքը՝ Զաքարը:

— Սակայն ի՞նչ եմ ես այսպես հենց միայն իմ մասին պատմում, — ասաց նա: 
— Ճանապարհորդը դու ես, դու պետք է պատմես, թե ինչ ես տեսել, ինչ չես տեսել այսքան ժամանակ հենց միայն ճանապարհորդո՞ւմ էիր:

— Կարելի է ասել այո, — հապաղելով պատասխանեց Զազունյանը:

— Առանց պաշտոնի՞:

— Համարյա թե:

Զազունյանի կցկտուր պատասխաններից երևում էր, որ նրան հաճելի չէր այդ հարցուփորձը: 
Էմման այդ իսկույն նկատեց, բայց Զաքարը իր միամտությամբ շարունակեց իր հարցուփորձը:

— Հիմա ինձ այս ասա, Արսեն, ո՞ր քամին է քշել քեզ դարձյալ մեր կողմերը:

— Գնում եմ Շ…	Դու խո գիտես, որ ես այնտեղ բավական ժառանգական կալվածներ ունեմ: 
Մի քանի ազգականներ, օգտվելով բացակայությունիցս, այդ կալվածները համարյա թե սեփականացրել են: 
Այժմ գնում եմ, որ դրա դեմն առնեմ: 
Այդ մասին ես արդեն դատ եմ բաց արել:

— Ե՞րբ է նշանակված դատը:

— Երեք շաբաթից հետո:

— Ա՛յ, ինչ է նշանակո՛ւմ տուն, տեղ, հայրենիք, կալվածներ թողնել և անպաշտոն ճանապարհորդել, — ասաց Զաքարը: 
— Դեռ ես վախենում եմ, որ այդ կալվածներից դատարկ էլ նստես:

Զազունյանը ժպտաց:

— Մի՛ վախիր, դատարկ չեմ նստի, — պատասխանեց նա:

— Տա աստված: 
Էմմա, ի՞նչ ենք անում, ինչո՞վ ենք պատվում մեր թանկագին հյուրին:

Էմման վեր կացավ ու դուրս գնաց թեյի մասին կարգադրություններ անելու: 
Նախասենյակում ներս վազելով նրա դեմն ելավ Արամիկը, որն, աղախնի հետ զբոսանքի գնացած լինելով, հենց նոր էր վերադառնում: 
նա ուղղակի փաթաթվեց մոր ծնկներին: 
Մայրը խոնարհվեց, երկու ձեռքով բարձրացրեց նրա գլուխը և պինդ համբուրեց նրա վիզը, ծնոտի տակ, որտեղ միշտ սիրում էր համբուրել:

— Պ. Զազունյանը եկել է, Արամիկ, — ասաց նա կամացուկ. — գիտե՞ս, այն պարոնը, որի հետ պապան այսօր ծանոթացրեց մեղ այգում: 
Գնա և բարևիր:

— Նա մեր բարեկամն է, չէ՞, մամա, — հարցրեց Արամիկը:

— Այո, մեր…	պապայի բարեկամն է, — պատասխանեց մայրը, նրա մազերն ուղղելով: 
— Գնա: 
Բայց, տես, ներս չվազես, խելոք մտիր:

Արամիկը գնաց դեպի հյուրասենյակ, իսկ Էմման՝ դեպի դուրս: 
Նրա դեմքն արևի նման պայծառ էր:

5
Չորս օր շարունակ Զազունյանը չերևաց: 
Էմման տխուր էր, ինքն էլ չգիտեր ինչու: 
Մենակ նստած ժամանակ՝ տան գործերով զբաղվելիս կամ գիրք կարդալիս նրա մտքերն ակամա դառնում էին դեպի Զազունյանը:

«Չէ, շատ տարօրինակ մարդ է», մտածում էր նա: 
«Մեկ շատ խորհրդավոր է երևում, մեկ` շատ պարզ... չես իմանում, ինչպիսի մարդ է իսկապես: 
Այնինչ Զաքարն ասում է` ազնիվ, խելոք և... սուրբ մարդ է, սուրբը ո՞րն է…	ցիլինդրով էլ սուրբ կլինի՞», ծիծաղում էր նա: 
«Բայց ես շատ եմ սիրում, որ ժպտում կամ ծիծաղում է... 
Մանավանդ նստելը, նստելը... ի՛նչ գեղեցիկ նստում է շիփ-շիտակ, երբեք ետ չի ընկնում աթոռի մեջքին, իսկ ձեռքերն ի՛նչպես հանգիստ, ազատ է պահում…»:

— Արամի՛կ, — հանկարծ կանչում էր նա, նայելով դռան կողմը: 
— Արա՛մ... 
Մա՛շա...
Ոչ Արամիկ էր հայտնվում, ո՛չ Մաշա:

— Արամի՛կ... 
Մա՛շա... 
Մաշա, — նորից կանչում էր նա:

Մտնում էր ռուս աղախինը:

— Ո՞ւր է Արամիկը:

— Երեխաների հետ խաղում է բակում, տիկին, կանչե՞մ
— Այո... 
Ոչ: 
Թող խաղա, միայն ասա, ո՛ր շատ չվազվըզի լրրտնի:

Աղախինը դուրս է գնում:

Այնուհետև Էմման սկսում էր մտածել ուրիշ բաների մասին, աշխատելով վանել իր մտքից Զազունյանի պատկերը:

Դրսից կառքի ձայն էր լսում, նա վեր էր կենում, լուսամուտից նայում էր դուրս և, տեսնելով, որ միայն Զաքարն է, նորից նստում էր իր տեղը:

Մտնում էր Զաքարը՝ մշտական ժպիտը դեմքին: 
Նստում էր կնոջ մոտ և սկսում պատմել, ինչ որ գիտեր կամ լսել էր այդ օրը: 
Պատմում էր իրեն հատուկ աշխուժությամբ և կատակներով: 
Կինն առանց գլուխը բարձրացնելու ձեռագործի վրայից, լսում էր նրան և, երբ հարկավոր էր ծիծաղել, ծիծաղում էր: 
Զաքարը պատմում էր, պատմում և, երբ հոգնում էր շատախոսությունից կամ խոսելու նյութը սպառվում էր, վեր էր կենում և գնում առանձնասենյակը:

— Զաքար, — չորրորդ օրը կանչեց Էմման ամուսնու ետևից, երբ նա շատախոսությունից հետո դուրս էր գնում:

— Ի՞նչ է, սիրելիս:

Էմման թողեց ձեռագործը և նայեց նրան:

— Քո բարեկամն, ինչպես երևում է, մեզ մոռացավ, — ասաց նա ժպտալով:

— Զազունյա՞նը:

— Այո,
— Է՛, մի վախիր, նա մեզ այսպես շուտ չի մոռանա:

Երևի գործ ունի, որ այս քանի օրը չի այցելում: 
Սակայն այս երեկո ես մտադիր եմ գնալ նրա մոտ հյուրանոց: 
«Գրանդ Օտելումն» է իջած: 
Ուզո՞ւմ ես միասին գնանք:

— Այդ ի՞նչ է անդրավարտիքդ, — նկատեց Էմման. — համարյա կոշիկներիդ տակն է ընկել, չե՞ս կարող փոքր-ինչ վեր քաշել:

Զաքարը նայեց ոտներին և բթերի վրա բարձրանալով, սկսեց վեր քաշել անդրավարտիքը:

— Վեր քաշելը չի օգնում, սիրելիս, օրը հազար անգամ վեր եմ քաշո՛ւմ, դարձյալ ոտներիս տակն է ընկնում: 
Չգիտեմ սա՞ է երկար, թե ես եմ կարճ, — ավելացրեց նա:

— Անշուշտ դու ես կարճ և պետք է փոքր-ինչ երկա րես, — ասաց Էմման ժպտալով:

Զաքարը բարձրաձայն ծիծաղելով դուրս գնաց: 
Մյուս սենյակից լսվեց նրա անճոռնի ձայնը, որ հեռանալով ինչ-որ երգում էր:

Էմման շարունակեց ձեռագործը և ցածր ձայնով ձայնակցեց նրան: 
Նրա դեմքն այժմ ամբողջապես ժպտում էր: 
Նրա անորոշ տխրությունը կատարելապես անցել էր: 
Այժմ իրեն շատ հանգիստ և ուրախ էր զգում:

Երեկոյան մարդ ու կին, դուրս գալով զբոսանքի, ճանապարհին պետք է անցնեին Զազունյանի կողմը և եթե նրան հյուրանոցում գտնեին, պետք է վերցնեին իրենց հետ: 
Չնայելով, որ ցերեկը բավականին տաք էր, բայց արևը մայր մտնելուց հետո, ինչպես մարտին լինում է միշտ, եղանակը զգալի կերպով ցրտել էր: 
Նրանք նստեցին մի կառք և քշել տվին դեպի Միքայելյան կամուրջը: 
«Գրանդ Օտելի» առաջ Զաքարը կառքը կանգնեցնել տվեց:

— Բարձրանանք Զազումյանի մոտ, Էմմա:

— Ոչ, ես չեմ գա, դու բարձրացիր:

— Ինչո՞ւ:

— Մի րոպեի համար արժե՞ բարձրանալ: 
Դու գնա, ես այստեղ կսպասեմ:

— Ինչպես կամենում ես:

Զաքարն իջավ կառքից և մտավ հյուրանոց:

Էմման մնաց կառքի մեջ և սպասում էր: 
Չանցավ երեք րոպե, հյուրանոցի երկրորդ հարկի պատշգամբներից մեկի դուռը բացվեց, և գլխաբաց դուրս եկավ Զազունյանը, իսկ նրա ետևից՝ Զաքարը:

— Տիկին, ինչո՞ւ չեք բարձրանում, — ցած նայելով, ասաց Զազունյանը: 
— Խնդրեմ շնորհ բերեք:

Էմման իջավ և մտավ հյուրանոց: 
Սանդուղքի վրա, մի քանի աստիճան շտապով իջնելով, ընդունեց նրան Զազունյանը և բարեկամաբար սեղմեց նրա ձեռքը:

— Մի՞թե ձեզ հաճելի չէ ժամանակավոր բնակարանս արժանացնելու ձեր այցելության քաղցր պատվին, — ասաց նա ժպտալով:

— Չէ, գիտե՞ք, պ. Զազունյան, որովհետև զբոսանքի էինք դուրս եկել, այդ պատճառով էլ չուզեցի մի քանի րոպեի համար իզուր բարձրանալ:

— Ի՛նչ զբոսանքի համար միշտ ժամանակ կարող եք գտնել:

— Եվ, բացի դրանից, վախենում էի ձեզ անհարմար դրության մեջ դնեինք:

— Ախ, դուք դարձյալ ինձ ամաչեցնում եք, տիկին, — կանչեց Զազունյանը: 
— Ձեր այցելությունն ինձ համար միշտ փափագելի և սիրելի է: 
Խնդրեմ համեցեք:

Այդ խոսքերի հետ նա բաց արեց իր սենյակի դուռը և ետ կանգնեց՝ Էմմային ներս թողնելու համար: 
Էմման մտավ: 
Նրա ետևից՝ ինքը:




 --------------------------------------- 


— Տեսնո՞ւմ ես, Էմմա, — ասաց Զաքարը, — դու ինձ հակառակում էիր, բայց Զազունյանը կարողացավ քեզ բերել այստեղ:

— Եվ ես դրա համար շատ շնորհակալ եմ տիկնոջից, — ասաց Զազունյանը և մի բազկաթոռ առաջ քաշելով` առաջարկեց Էմմային: 
— Եվ չնայելով, որ դուք ուզում եք գնալ զբոսանքի, — շարունակեց նա, — բայց և այնպես այս երեկո ձեզ այդ չի հաջողվի:

— Ի՞նչպես, — հարցրեց Զաքարը:

— Որովհետև դուք իմ հյուրս եք լինելու:

— Ի՛նչ:

— Այո՛, այո՛, — ժպտալով պնդեց Զազունյանը և մոտենալով էլեկտրական հնչակի զսպանակին՝ մատով սեղմեց: 
Դրսից լսելի եղավ հնչակի անընդհատ, դողդոջուն ձայնը, և նույն րոպեին ներս մտավ իմերել սպասավորը: 
Զազունյանը հանեց գրպանից երկու հատ քսան կոպեկանոց և, տալով ծառային, ասաց, որ կառքը ճանապարհ ձգի:

— Վա՛հ, ի՞նչ ես անում, — այնպես գոռաց Զաքարը, որ խեղճ իմերել սպասավորի աչքերը չռած մնացին: 
Նա վեր թռավ տեղից, վազեց ծառայի մոտ և խլեց նրա ձեռքից փողերը — Այդ քաղաքավարությունը ո՞րտեղից ես սովորել, բարեկամ, ասաց նա լրջությամբ նայելով Զազունյանի աչքերին և փողերը վերադարձնելով նրան: 
— Վախենում ես, որ իմ գրպանում քառասուն կոպեկ չգտնվի՞: 
— Էմմա, մենք մնում եք, չէ՞, դարձավ նա կնոջը: 
— Այո — մնում ենք — նրա տեղ պատասխանեց ինքը և հանելով կառքի վճարը՝ տվեց ծառալին, որ կառքը ճանապարհ ձգի:

Սպասավորը դուրս գնաց:

6
— Այժմ դուք էիք ուզում մեզ ամաչեցնել, պ. Զազունան, — ժպտալով դիմեց նրան Էմման:

— Ես բոլորովին չէի կարծում, տիկին, թե դրանով ձեզ վիրավորած կլինեմ, — ասար Զազունյանն անկեղծությամբ — Խնդրում եմ, ներեցեք:

— Չէ, հիմա մեղա էլ կարդա, — կանչեց Զաքարը, նստելով բազկաթոռի վրա: 
— Դու մեզ այս ասա, այս քանի օրը ո՞րտեղ էիր: 
Կինս այսօր իզուր չնկատեց, որ դու մեզ մոռացել ես:

— Այս քանի օրս այնպես զբաղված էի, որ բոլորովին ժամանակ չէի գտնում ձեզ այցելելու, ինչքան էլ այդ ինձ համար ցանկալի լիներ, — պատասխանեց Զազունյանը, նստելով աթոռի վրա, ինչպես միշտ սովորություն ուներ, ուղիղ, առանց դեմ ընկնելու նրա մեջքին: 
— Ձեզ, կարծես, ասել եմ, որ գործս երեք շաբաթից պետք է քննվի, այնպես որ ես հիմա շտապում եմ պատրաստություններս տեսնել: 
Ահա, հենց հիմա էլ այդ գործի վերաբերմամբ բարեկամիս մի նամակ էի գրում (նա ցույց տվեց գրասեղանի վրա դրած թուղթն ու թանաքամանը):

— Ո՞վ գիտե, մենք ձեզ խանգարեցինք, — ասաց Էմման:

— Բոլորովին ոչ, ես արդեն վերջացրել էի:

— Ուրեմն դու անձամբ ներկա պետք է գտնվես գործիդ քննությանը, — ասաց Զաքարը:

— Անկասկած: 
Եկող շաբաթ պետք է գնամ Շ…:

— Երկա՞ր կտևի դատը:

— Ո՞վ գիտե…	բայց կարծում եմ, որ շուտով կվերջանա, բոլոր փաստերն իմ օգտին են խոսում:

Նա բացատրեց գործի դրությունը և այն փաստերը, որոնցով պետք է տաներ գործը: 
Նա խոսում էր իրեն հատուկ վստահ, հանդարտ եղանակով և առանց բառերի մեջ շփոթվելու, կարծես ասելիքն առաջուց անգիր էր արել: 
Երևում էր որ տաքացած ժամանակ անգամ, ուրիշ կերպ չէր կարող խոսել, եթե ոչ նույն եղանակով: 
Խոսելու ժամանակ նա մերթ նայում էր Զաքարին, մերթ՝ Էմմային:

Չնայելով, որ Էմմային նրա գործն այնքան էլ չէր հետաքըրքրում, բայց և այնպես աշխատում էր ուշադիր լսել: 
Նա շարունակ նայում էր Զազունյանի դեմքին, նայում էր հանդարտ, այնպես, ինչպես սովորաբար նայում են խոսողի դեմքին, բայց այդ ժամանակ նա ավելի մտածում էր այդ մարդու մասին, քան թե հետևում նրա խոսակցության թելին: 
Եվ այդ պատճառով նա բոլոր ժամանակ համարյա լուռ էր: 
Նրա գլխում արագությամբ զարթնում և անցնում էին այդ մարդու կյանքից զանազան անցքեր, որ մի քանի օր առաջ պատմել էր ամուսինը: 
Այնուհետև զննողաբար նայում էր այդ մարդու դեմքի գծագրությանը, հագուստին, ուշադրությամբ լսում, թե ինչպես է հնչում նրա ձայնը, ինչպես է արտասանում բառերը, դարձյալ նայում էր, թե ինչպես է նստած աթոռի վրա, ոտներն ինչպես ունի դրած, արդյոք ետ չի՞ ընկնի աթոռի մեջքին կամ ձեռքերը չի՞ հեռացնի ծնկների վրայից:

Գիշերվա ժամը տասն էր, երբ երեքն էլ դուրս եկան հյուրանոցից: 
Եղանակը բոլորովին ցրտել էր: 
Երբեմն փչում էր մարտին հատուկ, թեև հանդարտ, բայց սառը, թափանցող քամի: 
Գիշերային մուգ կապույտ երկինքը պարզ էր, աստղերը սովորականից խոշոր էին երևում, նրանք պսպղում էին այն պարզ, պայծառ լուսով, որ սովորաբար լինում է ցուրտ, պարզկա գիշերներին: 
Վերջին քառորդի լուսնի եղջյուրը, որ արդեն բարձրացել էր հորիզոնից, աղոտ լույս էր սփռում քաղաքի վրա:

Էմման հենվեց ամուսնու թևին, իսկ Զազունյանն անցավ Էմմայի կողմը, և երեքով անցան Գոլովինսկի պրոսպեկտ: 
Երեքն էլ լավ տրամադրության մեջ էին, մանավանդ Էմման, նրա սիրտը լի էր այն անմիտ, անխորհուրդ անձկությամբ, որով մարդ այսպիսի րոպեներին մի տեսակ քաղցր տանջանքով մի բանի, մի անհասկանալի բանի է ձգտում, ինչ բանի՝ ինքն էլ չգիտե: 
Նա մինչև անգամ զգում էր, թե պատրաստ է արտասվելու:

Նա բարձրացրեց գլուխը և նայեց երկնքին
— Ի՛նչ սիրուն գիշեր է, — շշնջաց նա, կարծես ինքն իրեն:

— Բայց ցուրտ է, — նկատեց ամուսինը:

— Այո, լավ գիշեր է, բայց ցուրտ է ասաց Զազունյանը, նույնպես նայելով երկնքին: 
— Եվ ցուրտը բավական զգալի է, այնպես որ ես վախենում եմ, թե դուք կմրսեք, տիկին:

Էմմային շատ դուր եկան այդ վերչին խոսքերը: 
Նա նայեց Զազունյանին և քնքշությամբ, կարծես շնորհակալություն հայտնելով, ժպտաց.
— Մի վախենաք, պ. Զազունյան, — ասաց նա ես այնքան էլ քնքուշ արարածներից չեմ, ինչպես դուք եք կարծում: 
Ես այնքան տաք եմ հագնված, որ ցուրտն այժմ ինձ մինչև անամ ախորժելի է: 
Ա՛յ, գուցե դուք մրսեք, որովհետև թեթև վերարկույով դուրս եկաք:

— Ե՞ս: 
Չէ, ոչինչ, տիկին, — պատասխանեց ժպտալով Զազունյանը: 
— Դուք մոռանում եք, որ ես ճանապարհորդ ես, իսկ ճանապարհորդը ցրտին սովոր կլինի, շոգին էլ:

— Մեկ ինձ էլ հարցրեք, է՛ — կանչեց Զաքարը: 
— Չնայելով, որ վերարկուով փալանված եմ, բայց դարձյալ մրսում եմ, ինչի՞ցն է:

— Ինչի՞ցը: 
Ասեմ քեզ, — պատասխանեց Էմման ծիծաղելով: 
— Որովհետև, դու բժիշկ ես, իսկ հայտնի է, որ բժիշկներն անդադար իրենց լավ պահելու հոգսում լինելով, ամեն մի հակառողջական բանից — լինի դա ցուրտ, շոգ կամ մի ուրիշ բան — երկյուղ են կրում: 
Իսկ այս էլ հայտնի է, որ մարդ, երբ որևէ բանից անդադար երկյուղի մեջ է, այդ բանը նրա համար ավելի զգալի է, քան ուրիշի համար, որ դրա վրա ուշադրություն չի դարձնում:

— Բռա՛վո, — կանչեց Զաքարը: 
— Բռա՛վո, Էմմա, բռավո…	Աստված է վկա, շատ հավանեցի բացատրությունդ. Արսեն, լա՞վ բացատրեց, չէ՞:

— Չնայելով, որ տիկինը կատակով տվեց իր բացատրությունը, բայց շատ ճիշտ բացատրեց, — ասաց Զազունյանը: 
— Միայն մի բանում սխալվեց, տիկինն ասաց որ, դու ամեն մի աննշան հակաառողջական բանից երկյուղ ես կրում, բայց այդպես չէ, այլ պետք է ասեր՝ ամեն մի, բացի մի բանից...
— Որ ճաշից հետո անմիջապես քնո՞ւմ եմ, — կոմիկական սարսալիով կանչեց Զաքարը և իր սովորության համեմատ՝ ծիծաղեց:

— Հենց այդ է, որ գտար, — ասաց Զազունյանը հանդարտ ծիծաղելով:

էմման նույնպես ծիծաղեց և նայեց Զազունյանին:

— Իմ խեղճ բժշկիս լավ եք պատժում, պ. Զազունյան, — ասաց նա:

— Իմ հա՛խս է, իմ հա՛խս է, — կանչեց Զաքարը:

Մի Ժամի չափ զբոսնելով, Էմման հանկարծ հիշեց Արամիկին և ստիպեց ամ ուսնուն, որ տուն գնան, չնայելով, որ տրամադրված էր թեկուզ մինչև լույս զբոսնելու: 
Չնայելով, որ աղախինն առանձնապես հենց Արամիկի համար էր վարձված, իբրև դայակ, բայց այնուամենայնիվ գիշերները մայրը ինքն էր իր ձեռքով որդու հագուստը հանում և պառկեցնում քնելու:

— Այս Ժամանակ նա արդեն, ով գիտե, տասն երազ էլ:

— Չէ, չէ: 
գնանք շուտով, սիրտս չի համբերում, — շտապեցրեց Էմման:

— Գնանք: 
Ուրեմն՝ բարի գիշեր, Արսեն, — ասաց Զաքարը բաժանվելիս: 
— Վաղն անցիր մեր կողմը:

— Այո, պ. Զազունյան, վաղը շնորհ բերեք մեր տուն, — ասաց իր կողմից Էմման:

— Ցավում եմ, որ վաղը ոչ մի կերպ չեմ կարող գալ, տիկին, — պատասխանեց Զազունյանը: 
— Առայժմ գործս շատ խճճված է, այնպես որ ուզում եմ օր առաջ ամեն ինչ կարգի ձգել, որպեսզի այնուհետև ազատ լինեմ: 
Եթե կամենում եք, մյուս օրն ես ձեզ անհանգստություն կպատճառեմ իմ այցելությունով:

— Եղբայր, ի՛նչ հարկավոր է այդպես կոմպլիմաններով խոսել. — կանչեց Զաքարը: 
— Ուղղակի ասա՝ կգամ, էլի:

— Ինչպես կամենում եք, — ասաց Զազունյանին Էմման: 
— Միայն թե դուք մեզ այս մի քանի օրվա պես չմոռանայիք,
— Ասենք մոռանալով չի մոռանալ, բայց այս է, որ անպիտան գործերը միշտ խանգարում են մեջ ընկավ Զաքարը:

— Չնայելով, որ մենք բոլորովին միայնակյաց կյանք ենք վարում և սիրում ենք այսպիսի կյանքը, — շարունակեց Էմման, — բայց և այնպես ձեր ներկայությունը մեզ համար միշտ հաճելի է:

— Այո, պարոն, ձեր ներկայությունը մեզ համար միշտ հաճելի է, — կնոջը նմանեցնելով ասաց Զաքարը: 
— Բայց ճաշին կգաս, գիտե՞ս, Արսեն, թե չէ՝ ուրիշ ժամանակ մենք չենք ընդունի քեզ, այս լավ իմացիր:

— Շատ լավ, շատ լավ, — ասաց Զազունյանը:

Նրանք սեղմեցին միմյանց ձեռքը, բարի գիշեր մաղթեցին և հեռացան միմյանցից:

7
Բաժանվելով Մարկոսյաններից, Զազունյանը դիմեց դեպի հյուրանոց: 
Հակառակ իր սովորության՝ գնում էր դանդաղ քայլերով, ցիլինդրը աչքերի վրա վայր թողած և, գլուխը խոնարհած դեպի գետին: 
Մինչև Մարկոսյաններից բաժանվելը ուրախ տրամադրության մեչ էր, բայց նրանցից բաժանվելուց հետո անզգալի կերպով փոքր առ փոքր սկսեց մտախոհության մեջ ընկնել, և միևնույն ժամանակ մի տեսակ հանդարտ տխրություն պաշարեց նրան: 
Ի՞նչն էր նրա մտախոհության և տխրության պատճառը — ինքն էլ չգիտեր և բոլորովին չէր աշխատում իմանալ, կարծես, այդ այդպես էլ պետք է լիներ, ուրիշ կերպ չէր կարող լինել: 
Ճանապարհին համարյա ոչինչ և ոչ ոքի չէր տեսնում: 
Երբեմն միայն բարձրացնում էր գլուխը և այդ միջոցներին, ինչպես երազի մեջ կամ նիրհելիս, աղոտ կերպով տեսնում էր ծառեր, որոնք մայթի այս ու այն կողմն իրենց մերկ ճյուղերով ցից՝ անշարժ կանգնած էին. տեսնում էր անհամար վառ լապտերներ, որոնք շրջապատող մշուշի մեջ աղոտ լույս էին տարածում, տեսնում էր կառքեր, որոնք, իրենց լապտերների ցնցվող լուսով շտապով անցնում էին և փողոցի լռության մեջ ահագին դղրդոց էին բարձրացնում, հանդիպում էր մարդկանց, որոնք՝ ձեռքերը գրպանների մեջ դրած՝ նույնպես շտապով անցնում էին նրա մոտով: 
Նա համարյա չիմացավ, թե ինչպես հասավ հյուրանոց և բաց արեց դուռը: 
Շեկ ու նիհար ռուս դռնապանը, չնայելով, որ դեռևս վաղ էր, նիրհում էր իր աթոռի վրա: 
Դռան բացվելու ձայնը սթափեցրեց նրան և նա, աչքերը բանալով, վեր կացավ տեղից: 
Զազունյանը մինչև անգամ չնայեց նրան և նույն դանդաղ քայլերով սկսեց բարձրանալ սանդուղքով:

Մի քանի աստիճան բարձրացած` նրա ականջին դիպավ հյուրանոցի դռան պինդ բացվելու և առավել ևս պինդ խփվելու չրխկոց, և միևնույն ժամանակ լսվեց երկու հոգու շտապ քայլերի և խոսակցության ձայն, որ, ինչպես երևում էր, մեկը տղամարդի էր պատկանում, մյուսն՝ կնամարդի: 
Նա ետ չնայեց և նույն դանդաղությամբ, նույն մտախոհությամբ շարունակում էր բարձրանալ: 
Սանդուղքի կիսում նոր մտածներ[Oը հասան նրան, շարունակելով բարձրաձայն խոսել: 
նրանք խոսում էին ռուսերեն: 
Զազունյանն ուշադրություն չդարձրեց, թե ինչ են խոսում նրանք, այլ միայն գլուխը կամաց բարձրացրեց և անուշադիր կերպով նայեց նրանց, երբ նրանք շտապով անցան նրա կողքից և բարձրանում էին: 
Տղամարդու երկար շինելը ցույց էր տալիս, որ նա զինվորական էր: 
Զազունյանը նրա դեմքը կարողացավ տեսնել միայն հարևանցիորեն: 
Նրան հանկարծ թվաց, թե այդ զինվորականի դեմքը ծանոթ է իրեն, նույնպես և ձայնը, որը նրա մեջ ինչ-որ մութ հիշողություն է զարթեցնում, բայց որովհետև նրան չհաջողվեց լավ տեսնել զինվորականի դեմքը կամ կրկին անգամ լսել նրա ձայնը, և, միևնույն ժամանակ, որովհետև ինքը մի տեսակ անորոշ դրության մեջ էր գտնվում, այդ պատճառով այլևս չաշխատեց իմանալ, թե որտեղ էր տեսել այդ դեմքը կամ որտեղ էր լսել այդ ձայնը: 
Այնինչ կնոջ դեմքը նա պարզորոշ տեսավ: 
Բարձրահասակ, տաք և գեղեցիկ հագնված, առողջ կազմվածքով, շիկահեր, կապուտաչյա, ավելի տգեղ քան թե գեղեցիկ, անդադար ժպտող, լիրբ հայացքով մանկահասակ կին էր: 
նա նայեց Զազունյանին, և նրա հայացքը վերջինիս դուր չեկավ: 
Զազունյանը գլուխը խոնարհեց և, համարյա բոլորովին մոռանալով նրանց, նույն դանդաղությամբ, նույն մտախոհությամբ բարձրացավ նրանց ետևվից: 
Երբ միջանցքում նա գլո՛ւխը բարձրացրեց, նրանք այլևս չկային: 
Նա բաց արեց իր սենյակի դուռը և մտավ: 
Սեղանի վրա վառվում էին մոմերը: 
Գլխից հանեց ցիլինդրը, դրեց բազկաթոռի վրա, իսկ ինքը նստեց սեղանի մոտ՝ աթոռի վրա, մեջքը դեպի մոմերն անելով, և ավելի խորասուզվեց իր մտախոհության մեջ:

Նա մտածում էր Մարկոսյանների մասին:

Մինչև այդ օրը նա այնքան էլ ուշադրություն չէր դարձնում իր վաղեմի ընկերոջ և նրա մանկահասակ կնսջ վրա. մինչև անգամ իրենց հանդիպման առաջին օրը նա այն ջերմ զգացմունքով չընդունեց նրանց, ինչպես որ պետք էր, և նրանց հետ ունեցած իր հարաբերությանն ավելի սովորական ձև էր տալիս, քան մտերմական, բայց այդ օրը, երեկոյան, երբ Զաքարն անսպասելի կերպով մտավ իր մոտ և հայտնեց նրան, որ կինը սպասում է դուրսը և նա, դուրս գնալով պատշգամբը, տեսավ Էմմային կառքի մեջ նստած, հանկարծ մի ինչ-որ բան շարժվեց նրա սրտում: 
— Շնորհակալության զգացմո՞ւնք էր այդ, համակրությո՞ւն, թե՞ խորին հարգանք նա ինքն էլ չգիտեր, միայն զգաց, որ այդ րոպեից նա այլևս այն սովորական հայացքով չնայեց Էմմային, ինչպես առաջ, այլ մի ուրիշ տեսակ, այնպես, ինչպես նայո՛ւմ են իրենք ամենամոտիկ բարեկամին, սրտակցին: 
Այնուհետև, երբ ընդունեց Էմմային սանդուղքի վրա և ներս հրավիրեց իր սենյակը, նա մի տեսակ ազնիվ հպարտություն զգաց, կարծես անարժան էր համարում իրեն, որ այդ գեղեցիկ, քնքուշ մանկահասակ կինը պատիվ է անում իրեն այցելելու: 
Կարծես նրա աչքերը նոր բացվեցին, և նա տեսավ, թե որքան ուշադրության արժանի և համակրելի կողմեր ունի այդ կինը:

Երկար ժամանակ նա նստած էր նույն անշարժ դրության մեջ: 
Շրջապատող կատարյալ լռությունը նպաստում էր նրա մտախոհությանը: 
Երբեմն միայն փողոցից խո՛ւլ կերպով լսվում էր որևէ կառքի դղրդոց, բայց նա այն աստիճան խորասուզված էր իր ակամա, անորոշ մտախոհության մեջ, որ բոլորովին ոչինչ չէր լսում: 
Հանկարծ սթափվեց, նայեց ճրագներին, ինքն էլ չիմանալով, թե ինչու, ձեռքով շփեց դեմքը, վեր կացավ և սկսեց ետ ու առաջ քայլել սենյակում: 
Նոր հասկացավ, որ մտախոհությունն իրեն շատ հեռու էր տարել: 
Նա կատարելապես տիրապետեց իրեն և դուրս գնաց պատշգամբ՝ փոքր-ինչ հովի դիպչելու:

Սառն օդն ախորժելի թվաց նրան:

Հինգ րոպեի չափ մնալով պատշգամբում և մտածմունքները բոլորովին ցրելով, նա նորից մտավ սենյակը, դուռը փակեց, հանվեց և պառկեց: 
Մինչև քունը բոլորովին կգար, սկսեց մտածել ուրիշ բաների մասին, իր կալվածքների առաջիկա դատի մասին, ճանապարհորդության միջոցին իրեն պատահած զանազան արկածների մասին: 
Այնուհետև սկսեց հիշել իր անցյալ կյանքից զանազան անցքեր և այդ ժամանակ հանկարծ հիշեց այն զինվորականին և նրան ուղեկցող կնոջը, որոնց այդ գիշեր պատահեց հյուրանոցի սանդուղքի վրա: 
Զինվորականին հիշելուն պես՝ այս անգամ մտաբերեց, թե ով էր նա... 
Ու վեր թռավ տեղից, նստեց անկողնի վրա և մեքենայաբար նայեց դռան կողմը, կարծես զինվորականը պետք է ներս մտներ:

«Մի՞թե այդ նա էր…	հապա նա՞...», ասաց նա համարյա բարձրաձայն:

8
Երկրորդ օրը Զազունյանը հիշեց, որ պետք է գնա Մարկոսյանների տուն: 
Ուզում էր և՛ գնալ, և՛ չէ, բայց որովհետև խոսք էր տվել, չէր կարող չգնալ: 
Եվ գնաց:

Ժամը երեքն էր: 
Զաքարը տանը չէր, դեռ չէր վերադարձել հիվանդանոցից: 
Զազունյանին առաջին օրվա պես դիմավորեց Էմման:

— Ես ձեզ ավելի վաղ էի սպասում, պ. Զազունյան, — ասաց նա իրեն հատուկ քնքուշ, շնորհալի ժպիտով, — ամուսինս էլ ձեզ դեռ առավոտյան էր սպասում թեյի, չնայելով, որ ասել էր ճաշին շնորհ բերեք:

— Ես այնքան խառնված եմ, տիկին, որ սրանից վաղ գալ չէի կարող — պատասխանեց Զազունյանը՝ նստելով ոչ թե առաջարկած բազկաթոռի, այլ աթոռի վրա՝ իր սովորության համեմատ՝ առանց դեմ ընկնելու նրա մեջքին:

Էմման նստեց նրա դիմաց:

— Կներե՞ք արդյոք, — ասաց նա ձեռքը մեկնելով մոտի փոքրիկ սեղանի վրա դրած ձեռագործին, որով զբաղված էր մինչև Զազունյանի գալը:

— Խնդրեմ, խնդրեմ, տիկին:

Էմման վերցրեց ձեռագործը:

— Ես ձեզ արդեն տնային մարդու տեղ եմ ընդունում, պ. Զազունյան, — ասաց նա՝ սկսելով արագ գործել և շարունակ նայելով գործվածքին, — և այդ պատճառով չեմ ուզում հետևել հյուրասիրության խստապահանջ կանոններին և կարծում եմ, որ դուք դրա համար ինձ կներեք:

— Այդ ինձ համար շատ քաղցր է լսել, տիկին, թեև չգիտեմ, ճշմարիտ, թե ինչով եմ արժանացել այդ քաղցր պատվին:

Էմման գլուխն ավելի խոնարհեց ձեռագործի վրա, և նրա մատներն սկսեցին ավելի արագ շարժվել:

— Որովհետև դուք իմ ամուսնուս բարեկամն եք, — արագախոսությամբ ասաց նա, — այդ պատճառով ուզում եմ որ և ի՛մ բարեկամը լինեք:

Զազունյանը, որ ուղղակի նայում էր նրա դեմքին, տեսավ, թե ինչպես շառագույնը պատեց նրան: 
Այդ րոպեին Էմման այնքան նազելի, այնքան հրապուրիչ, այնքան գեղեցիկ էր Զազունյանը ակամա հիացավ: 
Նա ոչինչ չգտավ ասելու, շփոթվեց, չգիտեր ինչ պատասխաներ:

Հանկարծ Էմման բարձրացրեց գլուխը և, շնորհալի ժպիտով նայելով նրան, մեկնեց դեպի նա ձեռագործը:

— Ի՞նչպես է, հավանո՞ւմ եք, — հարցրեց:

Զազունյանն առավ և նայեց: 
Ձեռագործը շատ նուրբ էր: 
— Ես առանց չափազանցելու կասեմ, տիկին, — ասաց նա, — շատ սիրուն և շատ սիրելի բան է:

Էմման կարմրեց, ինչպես միշտ սովորություն ուներ կարմրելու, երբ նրան որևէ բանի համար գովում էին, այդպիսի դեպքերում նրա գեղեցիկ դեմքը միշտ կուսական ամոթխածություն էր արտահայտում:

— Բայց կարծում եմ, որ Զաքարը ինձնից ավելի լավ կգնահատի, — ավելացրեց Զազունյանը, վերադարձնելով նրան ձեռագործը, — որովհետև նրա ճաշակը թե՛ ավելի ինքնուրույն է և թե՛ ավելի զարգացած:

— Էլ նրա մասին մի հարցնեք, — ասաց Էմման ծիծաղելով. — ինչքան էլ անճոռնի, հիմար բան դուրս գա ձեռքիցս, նա անպատճառ պետք է գովի, երկինք բարձրացնի: 
Եվ միայն իմ վերաբերմամբ չէ, ամեն մեկի և ամեն բանի վերաբերմամբ նա միշտ լավ աչքով է նայում: 
Աշխարհիս երեսին նրա համար վատ ասած բան գոյություն չունի, ինչ որ կա, ասում է, ինչ որ գոյություն ունի, ուրեմն լավ է: 
Թունդ լավատես է:

Զազունյանը կամաց ծիծաղեց:

— Զաքարը իրավունք ունի, — ասաց նա, — ամեն բան, ինչ որ գոյություն ունի աշխարհիս երեսին, ուղղակի թե անուղղակի դեպի լավը դեպի բարին է ծառայում: 
Մարդիկ միայն բարի են ծնվում, իսկ չար — երբեք: 
Չարը բնական օրենք չէ, այլ սոցիալական անարդար կարգերի հետևանք: 
Այդ պատճառով համարձակ կարելի է ասել, որ զարգացումը, լուսավորությունը հետզհետե առաջ գնալով և սոցիալական անարդար կարգերը վերանալով, մարդկությունը վերջ ի վերջո կհասնի այնպիսի մի ժամանակաշրջանի, ուր չարը բոլորովին կվերանա, և բարին միայն կտիրապետի աշխարհիս երեսին:

— Ինչպես տեսնում եմ, դուք նույնպես լավատես եք, պ. Զազունյան, — նկատեց նրան Էմման ժպտալով:

Զազունյանը նույնպես ժպտաց:

— Սխալվում եք, տիկին, — ասաց նա: 
— Ես հոռետես եմ և հոռետես ոչ թե մտքով, ինչպես որ այժմ տարածված է հոռետեսությունը դեռ կյանք չմտածներից մինչև կյանքի մեջ փտածները, այլ հոռետես եմ հոգով: 
Որքան էլ ձեզ այդ հակասություն թվա իմ հայտնած հայացքներին, այնուամենայնիվ, այդ այդպես է: 
Այդպիսի հակասություններ հատուկ են մարդկային բնավորությանը: 
Բայց ես հոռետես եմ ինքս իմ մեջ. իսկ կյանքի մեջ, մարդկանց վերաբերմամբ ուզում եմ լավատես լինել և միշտ ձգտել եմ լավագույն հարաբերություններ պահպանել նրանց հետ: 
Ես առանձնապես հետաքրքրվել եմ Շոպենհաուերի և Հարտմանի վարդապետությամբ. նրանք, ճիշտ է, մտքի մեծ պաշար են տալիս, բայց սրտին — և ո՛չ մի: 
Իրենց հոռետեսությամբ նրանք բանն այնտեղ են հասցնում, որ առաջարկում են ամբողջ մարդկությունը միանգամից ոչնչացնել, թշվառությունը խո թշվառություն է, նրանք երջանկությունն էլ թշվառություն են համարում, մարդկության համար միակ երջանկությունը նրանք կատարյալ ոչնչացումի մեջ են գտնում:

Զազունյանն իրեն հատուկ հանդարտ եղանակով դեռ երկար ժամանակ խոսում էր այդ երկու նշանավոր հոռետես փիլիոոփաների վարդապետության մասին:

Էմման գործում էր և հետաքրքրությամբ լսում: 
Նա բավական լավ կրթությո՛ւն էր ստացել և ինչպես ամուսնանալուց առաջ, նույնպես և ամուսնանալուց հետո շարունակ պարապում էր րնթերցանությամբ, հետաքրքրվում էր գրական ամեն տեսակ նորություններով, այդ պատճառով Զազունյանի հայտնած կարծիքները և դատողությունները վերացական չպետք է թվային նրան, ընդհակառակն, նա շատ լավ հասկանում էր Զազունյանի ասածները և հարկավոր դեպքում ինքն էլ հայտնում էր իր կարծիքները, իսկ երբեմն էլ՝ հակաճառում նրան:

9
Խոսակցությամբ տարված՝ նրանք չնկատեցին, թե ինչպես ժամանակն անցավ: 
Նրանք դարձյալ նույն նյութի մասին էին խոսում, երբ Զաքարը վերադարձավ պաշտոնատեղից: 
Նա անչափ ուրախացավ, որ Զազունյանն եկել էր, և երբ իմացավ, թե խոսակցությունն ինչի մասին էր, ասաց, թե ինքն էլ ամենաոխերիմ թշնամի է հոռետեսության և ցավ հայտնեց, որ ինքը ներկա չէր եղել մի այդպիսի հետաքրքիր խոսակցության: 
Նա չգիտեր ինչպես արտահայտեր իր ուրախությունը. իր սովորության համաձայն՝ շարունակ ծիծաղում էր կատակներ անում, կամ խոսում էր լրջորեն Զազունյանի հետ, կնոջ հետ, երբեմն սրա մոտ նստելով, երբեմն — նրա մոտ, երեխայի նման խաղում էր Արամիկի հետ, երբեմն մատով ծածուկ խփում էր նրա գլխին և ցույց էր տալիս, թե խփողն ինքը չէ, դուրս ու տուն էր անում, երբեմն խոհանոց, երբեմն սեղանատուն, խոհարարի և ծառաների հետ կատակներ էր անում:

Ճաշը շատ առատ և համեղ էր, ինչ որ միտն էր ընկել և ինչ որ կարողացել էր, Զաքարը չէր խնայել: 
Մանավանդ հիանալի էր գինին, որի վրա նա միշտ առանձին ուշադրություն էր դարձնում: 
Սեղան նստած միջոցին անգամ նա մի րոպե հանգիստ չէր մնում, կարծես նրա համար էր միայն ստեղծված, որ միշտ ծիծաղի և կատակներ անի: 
Սակայն աւժմ նրա գլխավոր հոգսը Զազունյանն էր, որին ամեն կերպ աշխատում էր հյուրասիրել: 
Պակաս ուշադրություն չէր դարձնում և կնոջ վրա:

— Էմմա, — ասում էր նա, — չգիտեմ ինչու, բայց այսօր Զազունյանի հետ դու էլ իմ աչքին հյուր ես երևում, իհարկե, անգին հյուր և սրա հետ քեզ էլ ուզում եմ լավ պատիվ տալ: 
Համեցեք:

Եվ առաջարկում էր նրան մի որևէ համեղ խորտիկ:

Խոսակցությունը սեղանի շուրջը ավելի աշխույժ ու կենդանի էր: 
Չնայելով, որ ընդամենը երեք հոգի էին նստած, բայց Զաքարն իր անվերջ կատակներով, ծիծաղներով և ոչ մի րոպե լուռ չմնալով, տասն հոգու չափ աղմուկ էր հանում, մանավանդ, երբ գլուխը փոքր-ինչ տաքացավ:

Երբ սեղանը հավաքելուն մոտ էր, Զազունյանը ժպտալով դարձավ Զաքարին:

— Ի՞նչպես է, բարեկամ, քունդ չի՞ տանում:

Անզուսպ, բարձրաձայն ծիծաղը կարծես պատռեց Զաքարի կուրծքը:

Զազունյանը նույն ժպիտով նայեց Էմմային, Էմման — նրան, և երկուսն էլ միաժամանակ ծիծաղեցին:

— Իմ հա՛խս է, իմ հա՛խս է, — ասաց Զաքարը, ծիծաղը հազիվ զսպելով և թաշկինակով սրբելով աչքերը: 
— Բայց քո ջգրու ես այսօր չեմ քնի: 
Ճիշտն ասած՝ միտս էլ չէր, թե պետք է քնեմ, քո միտը ո՞րտեղից եկավ:

Երբ ճաշը վերջացավ, Զաքարն ու Զազունյանը դուրս գնացին հյուրասենյակ, իսկ Էմման մնաց սեղանը հավաքելուն հսկելու: 
Նա իրեն չափից դուրս ուրախ և երջանիկ էր զգում: 
Այն գիտակցությունը, որ այնտեղ, մյուս սենյակում իր ամուսնու հետ նստած է Զազունյանը, և ինքն ամեն րոպե կարող է գնալ այնտեղ, տեսնել նրա խելացի դեմքը և առաջվա նման զրույց անել նրա հետ, սիրտը լցնում էր անհուն քաղցրությամբ:

Սեղանը հավաքել տալուց հետո նա աղախնին ասաց, որ Արամիկին տանի զբոսանքի, որովհետև եղանակը լավ էր: 
Նա ինքն հագցրեց Արամիկի հագուստը, մազերը և մի քանի անգամ ամուր համբուրեց նրա վիզը, ծնոտի տակ: 
Այնուհետև լվալ ձեռքերը, երեսը, ողողեց բերանը, ինչպես ճաշից հետո միշտ սովորություն ուներ, սրբվեց, ուղղեց մաղերը, հագուստը և զվարթ ու գեղեցիկ գնաց հյուրասենյակ: 
Երբ ներս մտավ, Զաքարը և Զազունյանը վիճաբանում էին գերմանական մի նշանավոր քաղաքագետի վերջերքը պառլամենտում խոսած մի նշանավոր ճառի մասին, որ քաղաքական մեծ աղմուկ էր հանել: 
Ինչպես երևում էր, հաղթանակը Զաղունյանի կողմն էր, որովհետև նա, ինչպես միշտ, նստած էր հանդարտ, իսկ Զաքարը կանգնած էր առջև և ոչ մի րոպե տեղում հանգիստ չմնալով՝ խոսում էր տաքացած: 
Սակայն Էմմայի ներս մտնելովը նրանց վիճաբանությանը վերջ տրվեց, և խոսակցությունը փոխվեց ուրիշ նյութի մասին:

— Արսեն, արի թուղթ խաղանք, — հանկարծ ասաց Զաքարը, որ գիտեր այդպես անտեղի կերպով շուտ-շուտ մի բանից մյուսն անցնել: 
— Ի՞նչ կասես:

— Ի՛նչպես կամենում ես, — պատասխանեց ժպտալով Զազունյանը:

— Դու ի՞նչ կասես, է՛մմա:

— Դու որ գիտես այդպիսի տարօրինակ բաներ, — հանդիմանորեն, սակայն ծիծաղելով նկատեց նրան կինը:

— Մի վախիր, փողով չենք խաղալու, չէ, — կանչեց Զաքարը, նրա միտքը հասկանալով: 
— Ժամանակ անցկացնելու և զվարճանալու համար միայն, ուրիշ ոչինչ, թե չէ` ինքդ գիտես, որ ես թուղթ խաղալ համարյա չգիտեմ:

Նա վեր կացավ, որպեսզի սեղան պատրաստի, բայց Էմման կտրեց նրա առաջը և ինքը սկսեց պատրաստել: 
Երեքն էլ նստեցին սեղանի շուրջը:

— Ի՞նչ պետք է խաղանք, — հարցրեց Զազունյանը:

— «Դուռաչկի», — ասաց Զաքարը: 
— Ի՞նչ անեմ, սիրելիս, որքան էլ այդ կոպիտ խաղ լինի — մանավանդ երբ կին է է մասնակցում խաղին, այնուամենայնիվ ուրիշ խաղ չեմ կարող խաղալ, որովհետև բացի դրանից ես ուրիշ խաղ չեմ իմանում և այդ խաղը շատ եմ սիրում, չնայելով, որ, այս էլ պետք է ասած, «դուռաչկի» խաղալիս «դուռակը»` հիմարը, միշտ ես եմ մնում:

Զաքարը վերցրեց խաղաթղթերն, իրեն հատուկ կոմիկական աշխույժ արագությամբ ջոկեց հարկավոր թղթերը, խառնեց, կտրել տվեց, և բաժանելն իրեն ընկավ: 
Խաղն սկսվեց: 
Չնայելով իր աշխույժ խաղին և ամենից շատ աղմուկ հանելուն, իրավ որ նա շատ վատ խաղացող էր. համարյա ամեն անգամ «դուռակը» նա էր մնում, որով և ստիպում էր Զազունյանին երբեմն ժպտալ, երբեմն ծիծաղել, իսկ Էմմային՝ միշտ կուշտ ծիծաղել:

10
— Է՛հ, էլ չեմ ուզում այս խաղը, — վերջապես կանչեց Զաքարը, անհաջողությունից իրեն նեղացած ձևացնելով և խաղաթղթերը ցրելով սեղանի վրա: 
— Այսքան «դուռակները» որ գումարենք, վերջը ես խելագար դուրս կգամ:

Եվ նա վեր կացավ տեղից:

— Բարեկամ, ինչո՞ւ ես այդպես շուտ տաքանում, — ասաց Զազունյանը, — չէ՞ որ քո սիրած խաղն այդ է:

Նա նույնպես վեր կացավ տեղից:

— Այո, այդ է — պատասխանեց Զաքարը — Բայց միշտ հիմարանալ հիմարություն կլինի: 
Հիմա գիտե՞ս ինչ, Էմմա, — դարձավ նա կնո՛ջը, — ինչ որ հարկավոր չէ, հիշում եմ, ինչ որ հարկավոր է, մոռանում եմ. — դու կնստես այս սնդուկի առջև (սնդուկ նա անվանում էր դաշնամուրը) և մեզ համար մի երկնային բան կթրխթրխկացնես... երկայն չհասկանաս, երկնային եմ ասում, այնպիսիներից, էլի, ես ու դու որ գիտենք: 
Հա՛, Արսեն, — հանկարծ դարձավ նա Զազունյանին, — դու չգիտես, որ կինս երկար ժամանակ երաժշտությամբ էր պարապում: 
Առանձին ուսուցչուհի էի վարձել: 
Մոսկվայից եկած, թե վռնդած, չգիտեմ, մի քավթառ ֆրանսուհի էր, իմ քթից էլ մեծ քթով, երեսին պուդր — որքան քեֆդ տա. մի կատարյալ ցավ էր անպիտանը, կողքով անցնելիս զոռով դիպչում էր և իսկույն — պարդո՛ն: 
Բայց ճշմարիտը պետք է ասած՝ իր գործին հմուտ էր և կնոջս լավ սովորեցրեց, հիմա կտեսնես, թե ինչպես հիանալի նվագում է:

Եվ խորամանկությամբ ժպտալով նա ծուռ նայեց կնոջը:

Էմման, որ հավաքում էր խաղաթղթի սեղանը, կարմրեց և մի տեսակ թեթև ամոթխածությամբ ու միևնույն ժամանակ բարեկամաբար ժպտալով նայեց Զազունյանին:

— Ես ձեզ ի՞նչ էի ասում, պ. Զազունյան, — ասաց նա:

— Ի՞նչ, ի՞նչ էիր ասում, — հարցրեց Զաքարը շտապով:

— Տիկինն ասում էր, որ դու ամեն բան չափազանցում ես, — նրա տեղ պատասխանեց Զազունյանը:

— Ճիշտ է, ես առհասարակ մի սովորություն ունեմ, ինչ որ լավ է, միշտ չափազանցել, իսկ ինչ որ վատ է, միշտ մեղմացնել, և կարծում եմ, որ այդ մեղք չէ, չէ՞: 
Դե, եկ նստիր և սկսիր, — դիմեց նա կնոջը:

Էմման վարանքով նստեց դաշնամուրի առջև: 
Սկզբում շփոթվում էր, ձեռքերը թեթև կերպով դողում էին, իսկ սիրտը բաբախում էր արագ: 
Վերցրեց ձայնագրատետրերը և սկսեց թերթել: 
Երկար ժամանակ չէր կարողանո՛ւմ որոշել, թե ինչ նվագի: 
Թեև չէր նայում Զազունյանին, բայց զգում էր, որ նա սպասում է, և նրա աչքերը նայում են իրեն, այդ պատճառով ավելի էր կորցնում իրեն: 
Վերջապես ամբողջ մարմնով մի տեսակ շարժում գործեց, կարծես աշխատելով դուրս գալ անսո՛վոր շփոթությունից, իրեն բռնի սիրտ տվեց, արագ բաց արեց մի բան, ինքն էլ չիմանալով ինչ, և սկսեց նվագել: 
Ինչպես արբած ժամանակ, երբ մարդ մի տեսակ անբնական լարված ջղերով մի բան է գործում կամ խոսում առանց իրեն հաշիվ տալու, նույնպես և նա, թեև նրա գեղեցիկ, երկար, փղոսկրի պես փայլուն մատները սահելով խաղում էին դաշնամուրի ստեղունքների հետ և աչքերը տենդային փայլով հետևո՛ւմ էին ձայնագրերին, բայց նա ինքր ոչինչ չէր հասկանում, կարծես երազի մեջ լիներ: 
Սակայն, այդ միայն մի քանի րոպե տևեց, այնուհետև նա տիրապետեց իրեն, աթոռի վրա, որ մինչև այժմ նստած էր փոքր-ինչ առաջ թեքված, ուղղվեց, շառագունած դեմքը մի վայրկյան միայն դարձրեց դեպի Զաքարն ու Զազունյանը, ինքնամոռաց ժպիտով նայեց նրան և շարունակեց նվագել այս անգամ շատ սահուն, առանց որևէ ջանադրության: 
նա մինչև անգամ սկսեց գրավել իր նվագով և շարունակելով նվագել, զգում էր, թե ինքը դեռ երբեք այնպես գեղեցիկ և վարպետորեն ոչինչ չէր նվագել: 
Նրա ձեռքերն այլևս չէին դողում, սիրտն այլևս արագ չէր բաբախում: 
Այս անգամ ամբողջ մարմնի մեջ մի տեսակ դուրալի աշխույժ էր զգում. միայն դեմքն առաջվա նման շառագունած էր և սաստիկ գեղեցկացած, աչքերի մեջ փայլում էր երջանկության և ինքնաբավականության հուրը:




 --------------------------------------- 


Գեղեցիկ պիեսի վերջին ակորդները, արձագանք տալով ընդարձակ հյուրասենյակի մեջ, լռեցին նրա մատների տակ և նա, թողնելով դաշնամուրի ստեղունքները, վեր կացավ տեղից: 
Առաջին հայացքը, որ նա ձգեց, Զազունյանի վրա էր: 
Այդ հայացքը կարծես հարցնում էր — ի՞նչպես էր, գո՞հ եք:

Զազունյանը վեր կացավ, մոտեցավ նրան և ջերմ կերպով սեղմեց նրա ձեռքը:

— Շնորհակալ եմ, տիկին, — ասաց նա, — շատ շնորհակալ եմ: 
Զաքարն իրավունք ուներ, դուք հիանալի նվագում եք: 
Շնորհակալ եմ:

Նա կրկին սեղմեց Էմմայի ձեռքը:

Էմման բոլորովին շառագունեց և աչքերը ամոթխածությամբ վայր թողեց:

Երջանկությունն ու ինքնաբավականությունը խաղում էին նրա դեմքին: 
Որքա՛ն գեղեցիկ էր նա այդ րոպեին: 
Ակամա հիացմունքը պաշարեց Զազունյանին:

— Բռա՛վո, — հանկարծ լսվեց Զաքարի ձայնը: 
Նա կարծես նոր ուշքի եկավ այն հիացմունքից, որ պատճառել էր նրան կնոջ նվագը: 
— Բռա՛վո, բռա՛վո, Էմմա... 
Բռավի՛սսիմո...
Նա վեր կացավ և մինչև անգամ սկսեց ծափահարել:

11
Նույն օրը՝ գիշերը, Էմման մենակ նստած էր իր փոքրիկ սենյակո՛ւմ, սեղանի առջև և զբաղված էր նույն օրվա ձեռագործով: 
Ձեռքերը գործում էին, իսկ միտքն ամբողջապես զբաղված էր այդ օրվա տպավորություններով: 
Ահա, առավոտյան վեր է կենում և առաջին միտքը, որ ծագում է նրա գլխում, այն է, որ այդ օրը Զազունյանը պետք է այցելի իրենց, և այդ գիտակցությունից մի անսովոր զվարթություն, մի անսովոր ուրախություն պաշարում է նրան: 
Ահա սպասում է նա, անդադար դուրս ու տուն անելով, թեև գիտե, որ Զազունյանն այդպես վաղ չի գա, և որքան շատ է սպասում, որքան շատ է դուրս ու տուն անում, լուսամուտից դեպի դուրս նայում, այնքան անհամբերությունն ավելի է պաշարում նրան: 
Վերջապես, ահա նա գալիս է կառքով, նստած է, ինչպես միշտ, ուղիղ: 
Էմման ակամա ձեռքը դնում է կրծքին՝ զսպելու համար սրտի թրթռոցը, միևնույն ժամանակ զգում է, թե ինչպես արյունը բոլոր երակների մեջ ախորժելի կերպով եռում է և խփում երեսին: 
Նա արագությամբ հեռանում է լուսամուտից և տեսնում է, որ կանգնած է հայելու առջև: 
Հայելու միջից նրան նայում է քնքուշ և գեղեցիկ մի դեմք, ամբողջապես երջանիկ ժպիտ կոտրած: 
Հետո հեռանում է հայելուց և համարյա թռչում դեպի դուռը: 
Նախասենյակում հանդիպում է Զազունյանին և զգում է, որ առաջվա ժպիտն առավել ևս պայծառացնում, առավել ևս գեղեցկացնում է դեմքը: 
Ջերմ կերպով սեղմում է Զազունյանի ձեռքը և հրավիրում հյուրասենյակ: 
Նրանք նստած են միմյանց դիմաց: 
Ահա Զազունյանի այրական դեմքը, ահա նրա խելացի աչքերը, որոնց հայացքն այնքան պարզ է և այնքան անթափանցելի է. ահա նրա զգաստ շարժումները, գրավիչ, հանդարտ ձայնը, ահա նրա մեղմ ժպիտը, որ այնքան սազում է նրա դեմքին, ահա նրա խոհուն ճակատը, նրա հանդարտ, դողդոջուն ծիծաղը, որ, կարծես, նրա դեմքից ետ է քաշում մի մռայլ քող և երևան է հանում նրա ամբողջ ներքին աշխարհն իր բոլոր բարեմասնություններով... 
Ի՛նչ քաղցր էր այն խոսակցությունը, որ, նախքան Զաքարի գալը՝ բացվեց նրանց միջև: 
Եվ նրա գլխում վերանորոգվեց այդ խոսակցությունը: 
Խոսակցության սկիզբը, մանավանդ, համարյա բառ առ բառ տպավորվել էր նրա ուղեղում: 
«Ես ձեզ արդեն տնային մարդու տեղ եմ ընդունում, պ. Զազունյան, և այդ պատճառով չեմ ուզում հետևել հյուրասիրության խստապահանջ օրենքներին և կարծում եմ, որ դրա համար դուք ինձ կներեք»: 
Նա հիշեց և Զազունյանի պատասխանն ու հարցը և դարձյալ իր պատասխանը. «Որովհետև դուք իմ ամուսնու բարեկամն եք, այդ պատճառով ուզում եմ, որ ի՛մ բարեկամս լինեք»: 
Եվ հիշելով իր պատասխանը, այժմ հանկարծ ամոթի մի զգացում պաշարեց նրան:

«Այս ի՛նչ եմ ասել, այս ի՛նչ եմ ասել», սարսափով շշնջաց նա և անզգայաբար շպրտելով ձեռագիրը սեղանի վրա, դեմքը ծածկեց ձեռքերով: 
Նրան թվում էր, թե շաա հանդուգն և աններելի բան է ասել: 
Եվ ի՞նչպես նա այն ժամանակ չհասկացավ, որ նոր ծանոթին այդպիսի խոսքեր չեն ասում: 
«Ով գիտե այդ խոսքերից նա ինչ եզրակացրեց», ասաց նա ինքնիրեն և ձեռքերը կամաց հեռացրեց դեմքից: 
Նրա դեմքն անմեղ ամոթխածությամբ լուռ ծիծաղում էր: 
Նա կարճ ժամանակ մնաց անշարժ, աչքերը մի կետի հառած, հետո հանկարծ վեր թռավ տեղից:

«Ո՛չ, այս ներելի չէ, այս ներելի չէ», ցած ձայնով բացականչեց նա և հեռացավ դեպի լուսամ ուտը: 
Նա բաց արեց լուսամուտի տախտակե փեղկերը և, սրբելով ապակու գոլորշին, դեպի դուրս նայեց: 
Դուրսը գիշերը բոլորովին մութն էր: 
Լուսամուտի առջև երևում էին փողոցում տնկված ծառերի կատարների տակավին մերկ ճյուղերը, իսկ այն կողմը, հեռու, դիմացի հսկա տները գիշերային մթության մեջ նկարվում էին իրենց մռայլ ուրվագծերով: 
Ոչ ոքի լուսամուտից ճրագի լույս չէր երևում, որովհետև բոլորի տախտակե փեղկերը փակ էին: 
Երևում էր միայն փողոցի լապտերը, որ իր փայտե սյունի վրա կանգնած`շուրջը շատ մոտ տարածության վրա, աղոտ լույս էր սփռում, և այդ լուսավորված տարածության վրա փողոցի սալահատակը պղտոր ջրի գույնի էր խփում:

«Ինչպես երևում է, դուրսը բավական ցուրտ է», ասաց նա ինքնիրեն, աշխատելով մոռանալ Զազունյանին ասած խոսքերը, որոնց հիշելիս նրա դեմքը շարունակ այրվում էր ամոթից: 
Նա ապակու միջից նայեց բարձր երկնքին: 
Արդյոք ամպամա՞ծ է, թե մառախուղով է պատած, աստղեր չեն երևում»: 
Նա կամաց ճակատը կպցրեց սառն ապակուն և այս անգամ սկսեց նայել դեպի ցած, փողոցին: 
«Անցուդարձը կտրվել է, ոչ ոք չի երևում», շարունակում էր նա մտածել ուրիշ բաների մասին, որպեսզի բոլորովին մոռանա Զազունյանին ասած խոսքերը: 
«Չէ: 
ահա մի մարդ, շտապով անցնում է: 
Իհարկե, տուն կլինի գնալիս: 
Տեսնես ո՞րտեղ է եղել»: 
Եվ այսպես, որքան աշխատում էր ուրիշ բաների մասին մտածել, չէր հաջողվում: 
Զաունյանին ասած խոսքերը համառորեն ամեն ինչ ետ էին մղում նրա ուղեղից, և իրենք միայն ուզում էին տպավորված մնալ այնտեղ:

«Է՛հ: 
վերջապես ինչ ուզում է, թող եզրակացնի», կամաց բացականչեց նա: 
«Ես այդ խոսքերը բոլորովին անկեղծությամբ ասացի և ինչո՞ւ չպետք է ներելի լինի ինձ, կամ այստեղ ի՞նչ կա ամաչելու, ի՞նչ մի պախարակելի բան եմ ասել»:

Նա հանգստացավ, և ամոթի շառագույնը դադարեց այրելու նրա դեմքը: 
Հեռացավ լուսամուտից և թեթև, անլսելի քայլերով սկսեց ետ ու առաջ գնալ սենյակում: 
Նրա աչքերն ընկան սեղանի վրա ընկած ձեռագործին: 
«Ես առանց չափազանցելու կասեմ, տիկին, շատ սիրուն և շատ սիրելի բան է», մտաբերեց նա Զազունյանի խոսքերը և այս անգամ արդեն ինքնաբավականության, և անմեղ հպարտության շառագույնը պատեց նրա դեմքը: 
Նա ժպտաց, ինչպես ժպտում են անմեղ, բարեսիրտ երեխաները, և շարունակեց քայլել ետ ու առաջ: 
Այնուհետև նրա մտքում արագությամբ նորոգվեցին Զազունյանի դատողությունները: 
Այդ դատողությունները նրան անսխալ էին թվում, և ինքը կատարելապես համաձայն էր նրա հետ: 
«Այո, ամեն բան, ինչ որ գոյություն ունի աշխարհիս երեսին, ուղղակի թե անուղղակի դեպի լավը, դեպի բարին է ծառայում», շշնջաց նա Զազունյանի խոսքերը, և այդ ոչ թե նրա համար, որ ինքն անձամբ վարձված էր այդ բանում կամ, այդ հարցը խոր քննության ենթարկելով, այդ համոզմունքին էր հասել, այլ նրա համար, որ այդ ժամանակ այդպես էր զգում: 
Այո, այդ ժամանակ Էմման զգում էր, որ աշխարհիս մեջ ամեն ինչ լավ և բարի է և վատ կամ չար ասած բան գոյություն չունի: 
«Մարդիկ միայն բարի են ծնվում, իսկ չար — երբեք», հիշեց նա Զազունյանի ուրիշ խոսքերը — «և մինչև վերջն էլ այդպես մնում են», ավելացրեց նա իրենից, Մի՞թե սխալ է այդ: 
Սխալ չէ, Ահա իր ամուսինը, որը նույնչափ լավ մարդ է, նույնչափ բարի է, որքան և Արամիկը: 
Ահա ռուս աղախինը, հայ խոհարարը, հայ ծառան, դրանք բոլորն էլ լավ և բարի մարդիկ են, նույնպես և այդ միևնույն տան հարևան բնակիչները դրանց մեջ ոչ ոք վատ և չար մարդ չկա, նույնիսկ այն ուշացած պարոնը, որ փոքր-ինչ առաջ վազոցում շտապ անցնում էր, նա էլ շատ լավ և բարի մարդ էր երևում: 
Վերջապես... ինքը — Զազունյանը... 
Մի՞թե նրանից էլ լավ, բարի, խելոք, ազնիվ, քաղաքավարի, սիրելի և... գեղեցիկ մարդ կա աշխարհիս երեսին... 
Ամենքը, ամենքը լավ և բարի են: 
Եվ ինչո՞ւ բարի և լավ չպետք է լինեն, քանի որ կյանքն այնքան քաղցր և սիրելի է: 
Նրա աչքն ընկավ պատից կախված մի գեղեցիկ նկարի վրա: 
Նկարը ներկայացնում էր մի կաթոլիկ քահանա` սաստիկ հաստ փորով և չաղ, սափրած կլորիկ դեմքով: 
Նա կանգնած էր գինու տակառի առջև և ձեռքին կարմիր գինով կիսալից մի բաժակ բռնած՝ հիացմունքով նայում էր նրա լույսի վրա: 
Էմման, նայելով այդ նկարին, հանկարծ ծիծաղեց:

Ահա այդ քահանան էլ անշուշտ շատ լավ, բարի և զվարճասեր մարդ պետք է լինի, ի՛նչ վնաս, որ գինի շատ է սիրում. ո՞վ չունի որևէ պակասություն...»:

Ժպտալով նա շարունակեց ետ ու առաջ քայլել սենյակում: 
Կաթոլիկ գինեմոլ քահանան մոռացվեց, և նա շարունակեց մտաբերել այդ օրվա եղելությունը, որ նրա համար ամեն բանից քաղցր էր: 
Ահա ճաշը: 
Ինքը նստած է ուղիղ Զազունյանի դիմացը և... նայում է նրան: 
Ի՛նչ լավ էր նրան նայելը: 
Թ՛եև սեղանը շատ առատ էր, և կերակուրներն ամենահամեղ, բայց ինքն ախորժակ չուներ ուտելու... 
Իսկ Զաքարն ի՛նչ ծիծաղելի էր, մանավանդ թուղթ խաղալիս: 
Նա մտաբերեց Զաքարի կոմիկական անբավականությունն իր անհաջողությունից և ծիծաղեց: 
Չէ: 
Զաքարը շատ ծիծաղելի է, շատ... 
Ահա և դաշնամուրի առջև նստած` նվագում է: 
Ի՞նչ էր այն... 
Մո՞ցարտ... 
Շո՞ւբերտ... չէ, Բեթհովեն, Բեթհովեն... 
Ի՛նչ սքանչելի բան էր. կարծես ինքը չէր նվագում, այլ մի աներևույթ ուժ մտել էր նրա մատների մեջ և խաղում դաշնամուրի ստեղունքների հետ: 
«Շնորհհակալ եմ, տիկին, շատ շնորհակալ եմ, դուք հիանալի նվագում եք: 
Շնորհակալ եմ», հիշեց նա Զազունյանի խոսքերը, և նրա սիրտը երջանկությամբ մարեց: 
«Դուք հիանալի նվագում եք»: 
Մի՞թե այդ լոկ հաճոյախոսություն էր, որպիսին շռայլում են տղամարդիկ կանանց առջև: 
Ո՛չ, ո՛չ, նրա մեջ քծնանքի մի գիծ անգամ չկար, և նա լոկ քաղաքավարության համար չէր կարող հաճոյախոս լինել: 
Մի՞թե ինքը իր աչքով չտեսավ, թե որքան խոր զգացված էր նա, նրա հայացքի յուրաքանչյուր գիծը, ձայնի յուրաքանչյուր ելևէջը հիացմունք և շնորհակալություն էր արտահայտում:

Էմման նորից մոտեցավ լուսամուտին և այտն առաջվա նման սեղմեց ապակուն:

«Ա՛խ, ի՛նչ լավ է»…	անհուն քաղցրությամբ շշնջաց նա և ժպտող աչքերը փակեց:

«Մեկ, երկու», կարծես երազում համարեց նա ժամացույցի ձայնը, որ գալիս էր հարևան սենյակից: 
Հանկարծ աչքերը բաց արեց, այտը հեռացրեց ապակուց և ականջ դրեց:

«Մի՞թե երկուսն է», շշնջաց նա զարմացած: 
«Այսպե՛ս արագ անցավ գիշերը…	իսկ քունս չի գալիս…	Զարմանալի է…»: 
Նա փակեց լուսամուտի փեղկերը, գնաց նստեց և շարունակեց ձեռագործը:

Ու մտածմունքները նորից պաշարեցին նրան:

Վերջապես նրա աչքերի կոպերը սկսեցին ծանրանալ, քունն արագությամբ սկսեց աղոտացնել նրա քաղցր մտածմունքները և թմրեցնել նրա մարմինը: 
Ձեռագործը մի կողմ դրեց, խառնված աչքերը ձգեց առաստաղին և՝ երջանիկ ժպիտը դեմքին՝ հորանջեց, սիրուն կերպով բաց անելով փոքրիկ բերանը:

«Մեկ, երկու, երեք» համարեց նա ժամացույցի զարկերը, վեր կացավ, ճրագը հանգցրեց և գնաց ննջարան:

Իր անկողնում պառկած էր Զաքարը: 
Այնպես խորն էր քնած, որ եթե թնդանոթ անգամ արձակեին, թվում էր, թե դարձյալ չէր արթնանա: 
Լամպի լույսն ընկնում էր նրա դեմքին: 
Էմման ակամա կանգ առավ նրա անկողնակալի առջև և սկսեց զննաբար նայել նրա դեմքին: 
Տե՛ր աստված, ի՛նչ սարսափելի մեծ է նրա քիթը…	իսկ պնչերն ի՛նչպես անճոռնի կերպով լայնանում են և անախորժ շչյունով ներս են ծծում օդը... 
Հապա ճակատը, — ի՛նչ նեղ և անճոռնի է... հապա միրո՞ւքը, բեղե՞րը, հոնքե՞րը, գլխի մազերը ի՛նչպես վատ խճճվել են... հապա դե՞մքը... հապա...
Ինչ-որ վատ զգացմունք գողի նման ներս սողաց Էմմայի սիրտը, և նա ակամա զզվանքով շրջեց դեմքն ամուսնուց: 
Բայց նույն րոպեին, կարծես բնազդմամբ, հասկանալով, որ այդ լավ չէ, նա ի ներքուստ ինքն իր դեմ կատաղեց և անկոչ զգացմունքը խլացրեց իր մեջ: 
Արագ մոտեցավ լամպին, լույսը ցածրացրեց, դողդոջուն ձեռքերով հանվեց և պառկեց իր անկողնի մեջ ինչ-որ վատ, շատ վատ նախազգացումով…
12
Հետևյալ օրը Էմման, մտաբերելով գիշերվա իր դրությունը, շատ զարմացավ: 
Առաջին անգամն էր, որ մի օրվա տպավորությունները այդ աստիճան զբաղեցնում էին նրա միտքն ու սիրտը, և նա որքան աշխատում էր որևէ բացատրություն տալ այդ երևույթին, մնում էր տարակուսած: 
Ոչ մի պատճառ չէր գտնում, որ հավանական լիներ, և այդ պատճառով նրա տարակուսանքն ավելի մեծանում էր: 
Այն ինչ այդ օրը նա իրեն տխուր էր զգում, առանց որևէ ակնհայտ պատճառի: 
Նախորդ օրվա անզուսպ ուրախության հետքն անգամ չկար նրա մեջ: 
Մի ինչ-որ ծանր, դառն զգաց մունք ճնշում էր նրա սիրտը: 
Նա զգում էր, որ սովորական ախորժակով չի խմում առավոտյան թեյը, սովորական ախորժակով չի ուտում նախաճաշը: 
Ամուսնու կատակները նրան դուր չէին գալիս: 
Մինչև անգամ, երբ առա վոտյան հագցնում էր Արամիկին, մայրական այն խանդավառ սիրով չհամբուրեց նրա վիզը, ծնոտի տակ, ինչպես ուրիշ անգամներ: 
Աղախնի և ծառայի վրա ինչ-որ աննշան պատճառով մի քանի անգամ բարկացավ, որ առաջ չէր պատահում:

Այդ օրն իր և Արամիկի համար մի քանի բաներ ուներ գնելու: 
Ժամը տասնևմեկն էր: 
Առավ Արամիկի ձեռքը և դուրս եկավ տանից: 
Դվորցովայա փողոցի վրա մտավ մի խանութ: 
Խանութը մի նեղ կամարով բաժանված էր երկու մասի: 
Առաջին մասում չկային հարկավոր իրերը, նրան հրավիրեցին երկրորդ մասը: 
Նա արդեն գնել էր, ինչ որ հարկավոր էր, և նայում էր այնտեղ դարսած մանր-մունր առարկաներին, երբ հանկարծ խանութի առաջին մասից լսվեց Զազունյանի ձայնը:

— Կարծեմ այստեղ նվիրատվություն է ընդունվում մի չքավոր ընտանիքի օգտին, — ասում էր նա:

— Այստեղ է ընդունվում եղավ պատասխանը:

— Խնդրեմ նվիրատվության ցուցակը:

Էմման հիշեց, որ երկու օր առաջ լրագրում մի լուր էր տպված, որով հրավիրում էին բարեգործների ուշադրությունը, թե այսինչ խանութում մի շատ չքավոր ընտանիքի օգտին նվիրատվություն է հավաքվում: 
Նա նայեց դեպի խանութի առաջին մասը, բայց մի քանի գնորդ կանայք և բաժանող կամարի պատը խանգարում էին նրան տեսնելու Զազունյանին: 
Սակայն մի քանի րոպեից հետո Էմման տեսավ նրան, երբ նա արդեն դուրս էր գնում խանութից: 
Նա շտապով մի քանի մանր-մունր բաներ էլ գնեց և Արամիկի հետ դուրս եկավ խանութի առաջին մասը:

— Չքավոր ընտանիքի օգտին այստե՞ղ է ընդունվում նվիրատվությունը, — հարցրեց նա մի գործակատարի:

— Այո, տիկի՛ն:

Էմման հանեց հինգ ռուբլիանոց մի թղթադրամ, անխոս տվեց նրան, և առնելով Արամիկի ձեռքը, ուզում էր դուրս գնալ:

— Չստորագրեցիք, տիկին, — քաղաքավարությամբ նկատեց նրան գործակատարը, բաց ցուցակն ու գրիչը առաջարկելու նրան:

Էմման առավ գրիչը, և նախքան ստորագրելը, կարդաց վերջին նվիրատվությունը, որ, ինչպես երևում էր, Զազունյանինն էր. «Ոմն — 20 ռ.»: 
Նա շտապով հանեց դարձյալ հինգ ռուբլի, տվեց գործակատարին և ստորագրեց. «Մի տիկին — 10 ռուբլի»: 
Այնուհետև առանց նայելու գործակատարին, առանց նայելու իր շուրջը, կարծես ամաչելով, վերցրեց գնած իրերն, առավ Արամիկի ձեռքը և շտապ դուրս գնաց խանութից: 
Ինչ-որ ախորժելի հուզմունք պաշարել էր նրան, մտքերը խառնվում էին նրա գլխում, և նա զգում էր, թե դեմքն այրվում է շառագունով:

Դեռևս վաղ էր, նա չուզեց այդպես շուտ տուն դառնալ և, Արամիկի ձեռքից բռնած, անցավ դեպի պալատ: 
Պալատի առջև՝ ծառուղիի ծայրին, տեսավ Զազունյանին, որը մի կողմ քաշված՝ խոսում էր մի պարոնի հետ: 
Էմման մոտեցավ նրան և պետք է անցներ նրա մոտով, առանց հույս ունենալու, թե նա կտեսնի իրեն, բայց նույն րոպեին Զազունյանն, երևի վերջացնելով խոսակցությունը, սեղմեց խոսակցի ձեռքը և ուզում էր անցնել միևնույն ուղղությամբ, ինչ որ Էմման:

Նա տեսավ Էմմային և իսկույն մոտեցավ նրան:

— Բարև ձեզ, տիկին, ներեցեք, քիչ էր մնում անցնեի առանց ձեզ նկատելու, — ասաց նա ջերմորեն սեղմելով նրա ձեռքը:

— Դուք այնպես տաք խոսակցության մեջ եք այն պարոնի հետ, — ասաց Էմման ժպտալով:

— Այո, — պատասխանեց Զազունյանը, կսմթելով Արամիկի թշիկը — Իմ փաստաբանն էր, որին հանձնել եմ գործս:

— Հապա ասում էիք, թե գործն այնքան էլ դժվարություններ չի ներկայացնում ձեզ համար:

— Ինչ ուզում է լինի, տիկին, դատարանի հետ փոքր ի շատե խճճված գործ ունեցողը առանց փաստաբանի ոչինչ չի կարող անել: 
Ես տեղեկացա, որ հակառակորդներս ուզում են գործն ավելի խառնել, այնպես որ վախենում եմ, թե մի՛ գուցե պատրաստություններ չտեսած տանուլ տամ գործը:

Եվ նա համառոտ, ընդհանուր գծերով սկսեց պատմել գործի էությունը:

Դանդաղ քայլերով նրանք առաջ էին գնում: 
Էմման զգում էր, թե ինչպես կամաց-կամաց անցնում էր իր անորոշ տխրությունը, և երեկվա նույնպես անորոշ ուրախությունը նորից պաշարում է իրեն: 
Զազունյանի պատմելու ժամանակ նա երբեմն ակամա զննողական հայացքով դիտում էր նրան և ամեն անգամ ներքուստ մի տեսակ գոհունակություն էր զգում, տեսնելով նրա պատկառելի և գրավիչ արտաքինը, որով տղամարդկանցից շատ քչերն են լինում օժտված: 
Նա մինչև անգամ մի տեսակ հպարտություն էր զգում, երբ տեսնում էր, որ անցուդարձ անող համարյա բոլոր կանայք մի առանձին հայացքով էին նայում Զազունյանին, իսկ նրա հետ և իրեն, և այդ հպարտությունն ավելանում էր ավելի այն ժամանակ, երբ տեսնում էր, որ Զազունյանը, բացի իրենից, ոչ ոքի ուշադրություն չի դարձնում, իսկ շատերին բոլորովին չի էլ նայում: 
Եվ իրավ, Զազունյանն անցնելով էմմայի հետ, այնպիսի սիրով և իրեն հատուկ զգաստ քաղաքավարությամբ էր խոսում նրա հետ, որ կարծես այն ահագին մայթի վրա, բացի նրանից, ոչ ոքի և ոչինչ չէր տեսնում: 
Երևում էր, որ սովորականից ավելի լավ տրամադրության մեջ էր: 
Խոսակցությանն երբեմն այնպիսի սրամիտ և թեթև կատակի ձև էր տալիս, որ Էմման ակամա ծիծաղում էր: 
Բնավորության այդ մի գիծը թեև նա առաջ էլ նկատում էր Զազունյանի մեջ, մանավանդ Զաքարի հետ ունեցած խոսակցության ժամանակ, բայց այժմ այդ գիծը նրան ավելի էր աչքի ընկնում և ավելի էր գրավում նրան: 
Թեև Զաքարը ոտից գլուխ կատակ էր, բայց նա երբեմն այնպիսի անհամ կատակներ գիտեր անել, որ լսողը ծիծաղում էր նրա համար միայն, որ այդ կատակները անհամ էին, այնինչ Զազունյանի կատակները լինում էին այնքան սրամիտ, երբեմն հեգնական, թեթև, թռուցիկ և անսպասելի, գլխավորը — անսպասելի, որ լսողն ուզեր-չուզեր պետք է անպատճառ հիացման ժպիտ արտահայտեր: 
Եվ այդ կատակները ոչ թե խանգարում, այլ ընդհակառակն, մինչև անգամ մի տեսակ ներդաշնակություն էին տալիս նրա լուրջ և զգաստ բնավորությանը: 
Հասնելով «Քաղաքային ժողովարանին»՝ նրանք դարձան և նույն դանդաղ քայլերով սկսեցին ետ դառնալ:

«Ազնվականների ժողովարանի» առջև, լայն մայթի վրա Զազունյանը հանկարծ տեսավ այն զինվորականին, որին մի քանի օր առաջ գիշերը հանդիպեց հյուրանոցի սանդուղքի վրա: 
Զինվորականը գալիս էր դիմացից մի գեղեցիկ մանկահասակ կնոջ հետ, բայց ոչ այն, որի հետ այն գիշերը տեսավ նրան Զազունյանը: 
Ինչպես երևում էր, նա դեռ հեռվից էր նկատել Զազունյանին: 
Այնինչ Զազունյանը նրան տեսավ այն ժամանակ, երբ նա իրեն ուղեկցող կնոջ հետ նրանից մի քանի քայլ հեռավորությամբ պետք է անցներ նրա մոտով: 
Զինվորականը, նայելով նրան՝ ձեռքը մոտեցրեց գլխարկին իբրև բարևի նշան, բայց նույն վայրկյանին Զազունյանն արագ շրջեց դեմքը առանց պատասխանելու նրա բարևին, ցույց տալով, թե չտեսավ նրան:

Էմման տեսավ այդ և ետ նայեց զինվորականի կողմը:

— Այն զինվորականը, կարծեմ, ձեզ բարևեց, պ. Զազունյան, — ասաց նա:

— Ո՞ր զինվորականը, — շփոթված հարցրեց Զագունյանը և, փոխանակ ետ նայելու, դիտմամբ նայեց այս ու այն կողմը:

— Ահա նա, որ գնում է այն կնոջ հետ:

Զազունյանը, ըստ երևույթին ցույց տալու համար միայն, որ ուզում էր տեսնել, թե այդ ինչ զինվորական էր իրեն բարևողը, ետ նայեց և նույն րոպեին էլ դեմքը դարձրեց,
— Հա՛, — ասաց նա հանգիստ ձայնով, — Չտեսա:

Այնինչ Էմման նկատեց, որ նա տեսավ զինվորականին, բայց դիտմամբ չպատասխանեց նրա բարևին: 
Ակամա հետաքրքրությամբ նայեց Զազունյանի դեմքին և նկատեց, ոբ շփոթված և մռայլված է: 
Եվ մի քանի րոպե առաջ այնքան պարզ և հասկանալի այդ մարդն այժմ իր շփոթված և մռայլ դեմքով այն աստիճանի մութ և խորհրդավոր էր երևում նրան, որ թվում էր, թե ոչ մի կերպ չի կարելի թափանցել նրա հոգին՝ իմանալու համար, թե ինչ է կատարվում այնտեղ: 
Սակայն Զազունյանի մեջ կատարված այդ փոփոխությունն երկար չտևեց, կարծես, հանկարծ ուշքի գալով, որ իրեն ակամա կորցրել էր, նա բռնի կերպով տիրապետեց իրեն և վերստացավ իր առաջվա տրամադրությունը: 
Էմման դարձյալ ակամա զննողաբար նայեց նրա դեմքին և զարմանքով տեսավ, որ նրա հանկարծակի փոփոխության հետքն անգամ չկա. նույն խելացի, նույն հանդարտ ու մերթընդմերթ նույն քաղցրությամբ ժպտող դեմքը, որ այնքան ծանոթ և ակամա գրավում էր նրան: 
Որքան Էմման մոտ էր ծանոթանում, խորը դիտում Զազունյանին, այնքան այդ տարօրինակ մարդը նրան զարմանալի և անհասկանալի էր թվում: 
Ոչ մի կերպ չէր կարողանում նրա մասին մի ճիշտ, ամփոփ գաղափար կազմել, որպեսզի նրա հետ ունեցած իր հարաբերությանը համարձակորեն տար այն եղանակը, որին, թեև տակավին անորոշ, բայց ձգտում էր նրա սիրտը: 
Այդ մարդու մեջ հենց սկզբից նա շատ մութ կերպով տեսնում էր մի բան, ի՞նչ — ինքն էլ չգիտեր — որ ակամա ստիպում էր նրան փոքր ինչ զսպված մնալ և մինչև անգամ նայել նրա վրա... կասկածանքով: 
Եվ արդյոք լա՞վ էր այդ մի բանը, թե վատ, — հենց այդ էր, որ նա չգիտեր և, թվում էր, թե երբեք էլ չի գիտնալ:

Բաժանվելիս Զազունյանն ասաց.
— Այս գիշեր «Հայուհյաց Բարեգործական Ընկերության» օգտին կոնցերտ են տալիս, դուք այնտե՞ղ կլինեք:

— Չգիտեմ, ճշմարիտ, — պատասխանեց Էմման: 
— Եթե Զաքարը տոմսակ լինի վերցրած...
— Ես չեմ կարծում, թե նա դեպի բարեգործական նպատակն անտարբեր գտնվի, — ասաց ժպտալով Զազունյանը:

Էմման հիշեց խանութի անցքն և կարմրեց:

— Ես էլ չեմ կարծում, — պատասխանեց նա նույնպես ժպտալով:

Զազունյանը սեղմեց նրա ձեռքը, նորից կսմթեց Արամիկի թշիկն ու հեռացավ:

Էմման մի քանի անգամ ետ նայեց նրան, ինքն էլ չիմանալով ինչու, և Արամիկի հետ դիմեց դեպի տուն:

13
— Զաքար, այսօրվա կոնցերտի համար տոմսակ վերցրե՞լ ես:

— «Հայուհյաց Բարեգործական Ընկերության» օգտի՞ն: 
Ի՞նչպես չէ. երեք հատ. մեկը քեզ համար, մյուսն ինձ, երրորդը Զազունյանի համար: 
Ես գիտեմ, որ տոմսակ վերցնելու համար նա ժամանակ չի ունենա:

— Դու ի՞նչ գիտես, գուցե նա քեզանից առաջ է վերցրել: 
Ես այսօր պատահեցի նրան և առաջին անգամ նա հիշեցրեց ինձ այդ բանը:

— Հաա՞, պատահեցի՞ր: 
Դե, ինչ անենք, թող վերցրած լինի, թող մի տոմսակ ավել լինինք վերցրած, նպատակը բարեգործական է, — իբրև թե Արամիկին էլ հետներս ենք տարել: 
Տոմսակը վերցնելուց հետո անցա Զազունյանի կողմը, բայց նրան չգտա հյուրանոցում: 
Մտադիր եմ երեկոյան էլ անցնել — այն կողմը գործ ունեմ — այդ ժամանակ նա անպատճառ տանը կլինի, կվերցնեմ հետս, կգնանք, թեյ կխմենք, իսկ հետո միասին կգնանք թատրոն: 
Ի՞նչպես է, հավանո՞ւմ ես ծրագիրս:

Էմման նայեց նրա բարի, ժպտուն աչքերին և ծիծաղեց:

— Հավանում եմ, — ասաց նա: 
Նա ուզեց պատմել խանութի անցքը, բայց ամոթի նման ինչ-որ մի զգացմունք ստիպեց նրան լռել:

Ճաշից հետո՝ իր սովորության համեմատ՝ կուշտ քնելով, Զաքարն երեկոյան դուրս գնաց իր «ծրագրի» համեմատ գործելու:

էմման սպասում էր, որ նա անպատճառ կգա Զազունյանի հետ, բայց նա մենակ վերադարձավ:

— Ես հուսահատված եմ, Էմմա, — մտնելուն պես ասաց նա: 
— Այստեղից ուղղակի գնացի Զազունյանի մոտ, տանը չգտա: 
Հետո գնացի գործիս և վերադառնալիս դարձյալ անցա նրա կողմը դարձյալ այնտեղ չէր: 
Սպասեցի մոտ տասն րոպե — չեկավ: 
Ճարահատյալ, ահա, գալիս եմ մենակ: 
Ի՞նչ արած, սիրելիս, առանց նրան պետք է գնանք: 
Եթե նա գնալու է, ինքը կգա, բայց ես ուզում էի, որ միասին գնայինք և նստեինք:

Կինը սառնությամբ, կարծես վիրավորված, նայեց նրան և ոչինչ չպատասխանեց: 
Մինչև Զաքարի գալը, երբ նա սպասում էր, որ Զազունյանը կգա նրա հետ, մեծ ցանկություն ուներ կոնցերտ գնալու, բայց այժմ այդ ցանկությունը մի ակնթարթում անցավ:

Մինչև թեյ խմելը Էմման դեռ հագնված չէր: 
Նա այնպիսի դանդաղությամբ էր խմում թեյը, որ կարծես բոլորովին մտադիր չէր այդ գիշեր տանից դուրս գնալու: 
Զաքարը, որ թեյը առաջ դրած՝ զբաղված էր այդ օրվա լրագրերի ընթերցանությամբ, հանկարծ հանեց ժամացույցը և նայեց:

— Պահ, ժամը շուտով ութը կլինի, — բացականչեց նա: 
— էմմա, ի՞նչ ես անում, գնա հագնվիր, է՛: 
Դեռ դու թեյդ էլ չես վերջացրել:

— Ի՞նչ ես շտապում, փոքր-ինչ ուշ գնանք, ի՞նչ կա որ, — պատասխանեց Էմման:

— Մի վախիր, առանց այն էլ ուշ կգնանք, կես ժամ է մնում: 
Մինչև կհագնվես, մինչև կգնանք, արդեն բավական կուշանանք: 
Շտապի՛ր, շտապի՛ր:

Էմման, չնայելով ամուսնու խոսքերին, շարունակեց դանդաղությամբ խմել թեյը: 
Սակայն այդ բաժակը շուտով վերջացրեց, կամաց վեր կացավ, դուրս գնաց հագնվելու: 
Հայելու առջև կանգնած՝ հագնվում էր դանդաղությամբ, կարծես նրա համար միևնույն էր, որ կորսետը լավ չսեղմեց, որից և իրանն ու կուրծքը լավ ձև չստացան, նույնպես ուշադրություն չդարձրեց և հագուստի մի քանի մանր-մունր բաների վրա, որոնք, չնայելով իրենց աննշան լինելուն, ուրիշ անգամներ կատարելապես պսակում էին նրա գեղեցիկ արտաքինը: 
Հագուստը վերջացնելով, ծածկեց գլխին բամբակի գունդ-գունդ գործած սպիտակ շալը, վերցրեց ձեռ նոցներր և ուզում էր դուրս գնալ, երբ հանկարծ նրան թվաց, թե Զազունյանը կոնցերտում կլինի: 
Եվ իսկապես, եթե նա կոնցերտ չպետք է գնար, էլ ինչո՞ւ էր այդ օրը հարցնում Էմմային, թե նրանք պե՞տք է գնան: 
Շալը շտապով վերցրեց գլխից ձեռնոցները ետ շպրտեց աթոռի վրա և այս անգամ սկսեց զննողաբար նայել իր հագուստին, դեմքին, մազերի սանրվածքին: 
Դեմքը ժպտում էր և ասում` ինձ կատարելապես ոչինչ հարկավոր չէ, բայց հագուստի և մազերի սանրվածքի պակասություններն իսկույն աչքի ընկան: 
Ուղղեց ինչ որ հարկավոր էր, մի անգամ շուռումուռ եկավ հայելու առջև, վերցրեց շալն և այս անգամ ծածկելու վրա էր, երբ հարևան սենյակից լսվեց Զաքարի ոտների ձայնը, և նա ներս մտավ շտապով:

— Էմմա, ի՞նչ ես անում, է՛, չվերջացրի՞ր, — ասաց նա:

— Վերջացրի, վերջացրի, — պատասխանեց ժպտալով Էմման:

Դայակին Արամիկի վերաբերմամբ մի քանի պատվերներ տալով, նրանք դուրս գնացին, նստեցին մի կառք և դիմեցին դեպի «Քաղաքային թատրոն»:

Կոնցերտի նպատակը բարեգործական լինելով, թատրոնը լի էր հանդիսականներով, որոնց թվում, բացի հայերից կային և բավականաչափ օտարազգիներ, որովհետև կոնցերտին մասնակցողների մեծ մասը օպերայի երգիչերգչուհիներ էին: 
Կոնցերտի առաջին բաժինն արդեն սկսվել էր, երբ Զաքարն ու Էմման ներս մտան դահլիճը: 
Բարեբախտաբար նրանց համարներն աթոռների շարքի ծայրումն էին, և նրանք, առանց ուրիշներին անհանգստություն պատճառելու, նստեցին իրենց տեղերը: 
Էմման բոլորովին ուշադրություն չդարձրեց, թե բեմի վրա ով է երգողը և ինչ են երգում, այլ նստելուն պես աչքերով սկսեց որոնել Զազունյանին: 
Նա դիտեց առջևի և ետևի շարքերը սկզբից մինչև վերջը, բայց Զազունյանին չտեսավ: 
Նայեց և օթյակներին, կարծելով, թե գուցե այնտեղ է նստած, բայց այնտեղ էլ Զազունյան չկար: 
Համոզվելով, որ Զազունյանը կամ դեռ չի եկել, կամ բոլորովին չի գա, նա աչքերն ուզում էր դարձնել դեպի բեմը, երբ հանկարծ օթյակներից մեկի մեջ տեսավ այն զինվորականին, որ այդ օրը փողոցում Զազունյանին բարև տվեց, բայց որին Զազունյանը չտեսնելուն տվեց: 
Զինվորականը նստած էր երկու գեղեցիկ կանանց հետ և, ըստ երևույթին, մեծ ուշադրությամբ նայում էր բեմին: 
Էմման մտաբերեց Զազունյանի այդ օրվա շփոթված ու մռայլ դեմքը և այդ զինվորականի ներկայությունը նրան շատ անախորժ թվաց, թեև բոլորովին չգիտեր, թե ով էր նա: 
Այդ օրվա հանդիպումից այսքանս միայն եզրակացրեց, որ Զազունյանի և այդ զինվորականի միջև ինչ-որ կա, որը շատ անախորժ է Զազո՛ւնյանի համար: 
Այժմ կարծեց, թե գուցե Զազունյանն եկել էր, բայց տեսնելով, որ զինվորականն այստեղ է, հեռացել էր, որպեսզի չտեսնի կամ չհանդիպի նրան: 
նա սաստիկ տխրեց: 
Մինչև անգամ ատելության նման մի զգացմունք շարժվեց նրա սրտում դեպի այդ անծանոթ զինվորականը, նա չիմացավ, թե ինչ երգեցին և ինչպես վերջացավ կոնցերտի առաջին բաժինը: 
Վարագույրն իջավ, շուրջն սկսեցին ծափահարել և «բռավո՛», «բի՛ս» գոռալ:

— Ի՞նչ ես ծափահարում, — դժգոհությամբ ասաց նա ամուսնուն, որը համարյա ամենից եռանդով էր ծափահարում:

— Ի՛նչպես չծափահարեմ, քանի որ ռուս երգչուհին հայերեն «Ոհ, ինչ անուշ» երգեց հիացմունքով պատասխանեց Զաքարը և շարունակեց ծափահարել:

Վարագույրը բարձրացավ, երգչուհին դուրս եկավ, ժպտալով գլուխ տվեց և, չնայելով ամեն կողմից լսվող «բիս»-երին, նորից, հեռացավ: 
Վարագույրը նորից իջավ:

— Ի՞նչ, չհավանեցի՞ր, — հարցրեց Զաքարը կնոջը, երբ դահլիճը խաղաղեց:

— Ի՞նչ կար հավանելու, ես չեմ հասկանում պատասխանեց կինը:

— Ի՞նչպես թե, ինչ կար հավանելու, — բացականչեց Զաքարը, — Հրաշալի բան էր, ի՞նչ ես ասում, հրաշալի բան«Вох инч ануш»:

Եվ նա իր սովորական չափազանցություններով սկսեց, բացատրել, թե ինչու և ինչով էր հթաշալի երգչուհու հայերեն երգած «Вох инч ануш» երգը:

— Դուրս չե՞ս գալիս, — հարցրեց, նա կնոջը:

— Ոչ, նոր չեկա՞նք, — պատասխանեց, կինը:

— Լավ:

Զաքարը վեր կացավ և մենակ դուրս
Էմման մնաց նստած: 
Անուշադիր և տխուր հաքացքով նայեց իր շուրջը մեծ մասամբ դատարկ աթոռներին, որովհետև, հանդիսականների մեծ մասը դուրս էր գնացել դահլիճից, նայեց և ծանոթ օթյակին, որպեսզի լավ տեսնի, թե այն ինչ մարդ է, որից Զազունյանն խորշում է. բայց օթյակը դատարկ էր. զինվորականը երկու կանանց հետ դուրս էր գնացել: 
Էմման սկսեց մտածել թե ինչ կապ կարող էր լինել զինվորականի և Զազունյանի միջև, արդյոք ի՛նչ տարաձայնություն, անախորժություն էր պատահել նրանց միչև, որի պատճառով Զազանյանն այնպես խոսում էր նրանից և մինչև անգամ չէր ուզում պատասխանել նրա բարևին: 
Գուցե մեղավորը Զազունյանն էր, որ այդպես խորշում էր այդ զինվորականից, ապա թե ոչ ինչո՞ւ պետք է խորշեր նրանից, եթե մեղավորը նա լիներ: 
Ինչո՞ւ չէ. կարող է մեղավորը և այդ զինվորականը լինել. գուցե այդ մարդը Զազունյանին այնպիսի ծանր վիրավորանք է հասցրել, որ նա ոչ մի կերպ չի ուզում նրան ներել: 
Էմման մտաբերեց Զազունյանի շփոթված ու մռայլ դեմք և տեսավ, որ դա մեղավոր մարդու դեմք չէր, այլ սաստիկ վիրավորված, սաստիկ անպատված մարդու դեմք, որ իրեն հասցրած վիրավորանքի և անպատվության հետ ոչ մի կերպ չի ուզում հաշտվել:




 --------------------------------------- 


Տեսնելով, որ մտքերն ու ենթադրություններն իրեն շատ հեռու են տանում և ոչ մի բավարար եզրակացության չեն հասցնում, քանի որ ինքը՝ փուստն էլ տակավին ենթադրություն է, նա այլևս ոչինչ չուզեց մտածել, վեր կ՛ացավ և դուրս գնաց դահլիճից: 
Բայց ո՛րքան եղավ նրա զարմանքը, երբ տեսավ իր ամուսնուն մի կողմը քաշված՝ այն զինվորականի հետ բարեկամաբար խոսելիս Էմման երբեք չէր կարող երևակայել, թե Զաքարը նրա հետ որևէ հարաբերություն կարող է ունենալ, քանի որ Զաքարը ոչինչ չէր ասել նրան, թե մի այդպիսի ծանոթ կամ բարեկամ ունի, այնինչ նրանց խոսակցության ձևը ցույց էր տալիս, որ նրանք նոր ծանոթներ չէին, այլ՝ հին բարեկամներ: 
նա ուզում էր և՛ մոտենալ նրանց, և՛ չէ, որովհետև զինվորականը, ներկայանալով տակավին իբրև մի խորհրդավոր անձնավորություն, և՛ հետաքրքրում էր նրան, և՛ ատելության զգացմունք ներշնչում, թեև ինքն էլ պարզ չգիտեր, թե ինչ բանի համար: 
Սակայն նա մնաց այնտեղ, որտեղ կանգնած էր: 
Ավելի լավ համարեց սպասել, մինչև որ Զաքարը կվերջացնի խոսակցությունը և կմոտենա իրեն, այնուհետև նրանից տեղեկություն կհարցնի այդ զինվորականի մասին: 
Զաքարը զինվորակ անի հետ խոսում էր մեջքը կնոջ կողմն արած, ապա թե ոչ՝ Էմման կարծում էր, որ եթե նա տեսներ իրեն մենակ կանգնած, իսկույն զինվորականին կբերեր և կծանոթացներ իր հետ: 
Այնինչ զինվորականը կանգնած էր դեմքը նրա կողմն արած և, չնայելով, որ խոսում էր Զաքարի հետ, բայց աչքերը շարունակ նրա կողմն ուներ: 
Էմմային թվաց, թե զինվորականը ճանաչում է իրեն, որովհետև այդ օրը տեսավ իրեն Զազունյանի հետ զբոսնելիս: 
Բայց նրա հայացքն այնպես սուր ու համառ էր, որ Էմման ակամա շփոթվեց և աչքերը շրջեց ուրիշ կողմը, զինվորականը նրան շատ լիրբ և ավելի ատելի թվաց: 
Էմման այժմ սկսեց դիտել առջևը զբոսնող հանդիսականներին և նրա աչքերն ընկան այն երկու կանանց վրա, որոնց հետ նստած էր օթյակում զինվորականը: 
Նա զննողաբար նայեց նրանց: 
Նրանք երկուսն էլ ռուս էին երևում, միջին տարիքով: 
Բայց իրենց տարիքից արհեստական միջոցներով երիտասարդացած: 
Նրանք հեռվից թեև գեղեցիկ էին երեվում, բայց մոտիկից փորձառու կնոջ աչքն իսկույն տեսնում էր, թե արհեստականն երբեմն ինչպիսի հմտությամբ կարողանում է մրցել բնականի հետ:

«Ո՞վքեր են արդյոք», մտածում էր Էմման, աչքերը չհեռացնելով նրանցից: 
Նրա բարեկամնե՞րն են, թե մեկը կինն է, մյուսը — քույրը կամ թե…»:

Էմման զզվանքով դեմքը շրջեց նրանցից, դարձավ և մտավ դահլիճ:

14
Նա հույսը բոլորովին կտրեց, թե այդ գիշեր թատրոնում կտեսնի Զազունյանին: 
Նա այլևս չէր կասկածում, որ Զազունյանը կամ բոլորովին չպետք է գար թատրոն, կամ թե` եկել էր և, տեսնելով, որ զինվորականն այնտեղ է, հեռացել էր անմիջապես:

Նա այլևս չէր ուզում մնալ, ուզում էր դուրս գնալ և ասել ամուսնուն, թե գլուխը ցավում է, տուն գնան, բայց ավելի լավ համարեց լսել կոնցերտի երկրորդ բաժինն էլ և հետո տուն գնալ, մանավանդ որ արդեն զանգը տվին և հանդիսականներն սկսեցին ներս գալ: 
Ներս մտավ և Զաքարը:

— Հը, մենակ չձանձրացա՞ր, — հարցրեց նա, նստելով կնոջ կողքին:

— Այն ո՞ւմ հետ էիր խոսում, — պատասխանի տեղ հարցրեց էմման.
— Ի՞նչ, դու տեսա՞ր:

— Այո, դուրս եկա: 
Ինչ-որ զինվորականի հետ մի կողմը քաշված տաք-տաք խոսում էիր: 
Ո՞վ էր:

— Նա իմ և Զազունյանի ուսանողական ընկերն էր, որ ուսումը մեզ հետ ավարտելով, մտավ զինվորական ծառայության մեջ: 
Մինչև հիմա Թեոդոսիայումն էր լինում, իսկ վերջին ժամանակներս փոխ-գնդապետության աստիճան են տվել և տեղափոխել այստեղ: 
Ազգը Զագորսկի է: 
Ահա նա օթյակում:

Զաքարն աչքերով ցույց տվեց օթյակը, ուր հենց նոր մտավ Զագորսկին երկու կանանց հետ:

— Անպիտանը շատ հունարով տղա էր, — շարունակեց Զաքարը: 
— Եվ տեսնո՞ւմ ես, այդքան երիտասարդ հասակում — նա հազիվ քառասուն տարեկան լինի — փոխ-գնդապետության աստիճան է ստացել: 
Ասում էր, որ Պլևնայի ճակատամարտին մասնակցել է և բավական հաջող կերպով, ձեռքին էլ վերք է ստացել, ցույց տվեց: 
Պատմում էր իր...
— Ո՞վքեր են մոտը նստած կանայք, — հարցրեց Էմման:

— Չգիտեմ, միայն գիտեմ, որ նա ոչ կին ունի և ոչ` ազգական: 
է՛հ, զինվորական է, էլի՛: 
Եթե ինձ հարցնես, զինվո՛րականներին այդպես ավելի հարմար է:

— Որ չամուսնանան և մեկի տեղ երկու անբարոյական կանանց հե՞տ ման գան, — նկատեց Էմման:

Զաքարը ծիծաղեց:

— Ինչո՞ւ անպատճառ անբարոյական, — ասաց նա: 
— Ինչպես տեսնում եմ...
Նա չվերջացրեց և գլուխն արագ բարձրացրեց. Նրա կողքին աթոռի մոտ կանգնած էր Զազունյանը:

— Պա՛հ, — կանչեց նա. — այս ո՞րտեղից…	երկնքի՞ց իջար:

Էմման նույնպես արագ բարձրացրեց գլուխը և նայեց Զազունյանին:

— Ոչ, այս մի քանի աստիճանը իջա, — պատասխանեց ժպտալով Զազունյանը, ցույց տալով դահլիճի մուտքը:

Նա սեղմեց դեռ Էմմայի, հետո Զաքարի ձեռքը:

— Այ քեզ սյուրպրիզ, — կանչեց ուրախացած Զաքարը: 
— Ախր ես քեզ համար տոմսակ էի վերցրել: 
Այսօր երկու անգամ եկա հյուրանոց` սպասեցի քեզ, բայց դու չկայիր:

— Շնորհակալ եմ, որ ինձ չես մոռացել, բայց քեզանից առաջ ես արդեն ինձ համար տոմսակ էի վերցրել:

— Բայց ո՞րտեղ էիր, ինչո՞ւ այսքան ուշացար, տեղդ ո՞րտեղ է: 
Եկ իմ տեղս նստիր, ես կկանգնեմ: 
Հա՛, այս աթոռն էլ խո մերն է. մի կարգումն առա, որ միասին նստենք: 
Եկ նստիր:

— Չէ, միևնույն է, նստիր, շատ նստելով հոգնել եմ: 
Ես տեղս կգտնեմ, երկրորդ կարգումն է կարծեմ:

— Հը՞, ինչո՞ւ այսքան ուշացար:

— Մորաքրոջս տանն էի: 
Այստեղ մի մորքուր ունեմ, մի շատ բարի ծեր կին է. ապրում է փեսայի և աղջկա տանը: 
Ես բոլորովին չգիտեի, թե նա այստեղ է ապրում, բայց այսօր անսպասելի կերպով պատահեցի նրա փեսային և այդ բանը նրանից միայն իմացա: 
Փեսան տարավ իրենց տուն. խեղճ կինը շատ ուրախացավ: 
Խեղճը կարծելիս է եղել, թե ես արդեն վաղուց մեռել եմ: 
Մինչև հիմա էլ չէր թողնում:

— Այդպես, հը՞, — ասաց Զաքարը: 
— Իհարկե, քեզ պես թափառական քրոջ որդի ունի, ինչո՞ւ պետք է քեզնից ճիշտ տեղեկություններ չունենար: 
Բայց ես բոլորովին չէի կարծում, թե դու այս գիշեր կգաս կոնցերտ:

— Ինչո՞ւ:

— Ես ի՞նչ գիտեմ: 
Որովհետև ուշացար: 
Հա՛, — հանկարծ կանչեց Զաքարը, — Զագորսկին այստեղ է: 
Տեսնո՞ւմ ես օթյակում, երկու կանանց հետ:

Էմման աչքի տակով նայեց Զազունյանին, տեսնելու համար, թե Զագորսկու ներկայությունը նո՞ւյն ազդեցությունը կունենա նրա վրա, ինչ որ այդ օրը, երբ պատահեցին նրան փողոցում, բայց Զազունյանը, ըստ երևույթին, գիտեր, որ Զագորսկին այնտեղ էր, և գիտեր, թե որտեղ է նստած, որովհետև նրա դեմքը մնաց նույնը, ինչ որ առաջ և նա բոլորովին չնայեց այն օթյակին, որ ցույց տվեց Զաքարը:

— Հա, — ասաց նա անտարբերությամբ, — գիտեմ...
— Տեսնո՞ւմ ես, անպիտանը փոխ-գնդապետության աստիճան է ստացել, և պաշտոնով տեղափոխել են այստեղ, — շարունակեց Զաքարը: 
— Այսօր պատահել է քեզ պրոսպեկտի վրա, բայց դու չես տեսել նրան:

— Ճշմարիտ է: 
Ես տիկնոջ հետ էի: 
Նա ինձ բարևել է, բայց ես չեմ նկատել: 
Տիկինն ասաց ինձ այդ:

— Չնայելով, որ Թեոդոսիայում ձեր մեջ ինչ-որ անախորժություն է պատահել, չասաց, թե ինչ անախորժություն. մի ժամանակ, երևի, կիմանաս, ասում է, և դու, ինչպես երևում է, վիրավորված ես նրանից, բայց և այնպես պետք է ասած, որ նա շատ լավ մարդ է. գոնե ես սիրում եմ նրա բաց բնավորությունը և խիզախությունը: 
Էմմա, ուզո՞ւմ ես քեզ ծանոթացնեմ նրա հետ, — դարձավ նա կնոջը:

Էմման մի սուր և սառը հայացք նետեց նրա վրա և ուզում էր ասել, — մի մարդ, որ անբարոյական կանանց հետ է ման գալիս, ես չեմ ուզում նրա հետ ծանոթանալ, բայց մեկ էլ մտածեց և ասաց.
— Չեմ հասկանում, այդ ի՛նչ սովորություն է, որ առաջին պատահած մարդու հետ իսկույն ուզում ես ծանոթացնել ինձ:

Բայց հանկարծ մտածելով, որ Զազունյանը կարող է այդ և իր հաշվին առնել, իսկույն քնքշությամբ և բարեկամաբար նայեց նրան, և նրա հայացքը կարծես ասում էր, — ո՛ր ո՛չ պ. Զազունյան, դուք բոլորովին բացառություն եք կազմում: 
Բայց Զազունյանը չտեսավ այդ հայացքը, նա մռայլ մտախոհությամբ նայում էր դիրիժորին, որ հենց նոր մտել և նստել էր իր տեղը:

— Զարմանալի է, — պատասխանեց Զաքարը կնոջը, — հե խո չեմ ստիպում, որ ծանոթանաս, այլ ասում եմ, թե ուզում ես` կծանոթացնեմ, թե չէ՝ քո կամքն է, պրծավ գնաց: 
Հա՛, Արսեն, — դարձավ նա Զազունյանին, — ես այն էի ուզում հարցնել, թե այդ ի՞նչ անախորժություն է պատահել ձեր մեջ:

Լսվեց երրորդ զանգի ձայնը. վարագույրը պետք է բարձրանար: 
Դահլիճում լռություն տիրեց:

— Ուրիշ անգամ, ուրիշ անգամ, — մեքենայաբար պատասխանեց Զազունյանը և գնաց իր տեղը նստելու երկրորդ կարգում:

Վարագույրը բարձրացավ: 
Կոնցերտի երկրորդ բաժինն սկսվեց:

Զաքարը՝ վարագույրը բարձրանալուն պես՝ Զազունյանին էլ մոռացավ, Զագորսկուն էլ, կնոջն էլ և սկսեց ուշադրությամբ հետևել կոնցերտի ընթացքին: 
Այնինչ Էմմայի բոլոր ուշքն ու միտքը Զազունյանի կողմն էր: 
Այժմ նրան ավելի էր սկսել տանջել այն միտքը, թե ինչ անախորժության էր պատահել նրա և Զագորսկու միջև:

Կոնցերտի այդ բաժինն էլ Էմմայի համար այնպես վերջացավ, ինչպես առաջինը, նա ոչինչ չիմացավ, թե ովքեր և ինչ երգեցին: 
Նա այն ժամանակ միայն ուշքի եկավ, երբ սկսեցին ծափահարել:

Զաքարը վեր կացավ և գնաց Զազունյանի մոտ, որը դուրս էր գալիս աթոռների շարքից:

— Արսեն, — ասաց նա, — եկ գնանք՝ հաշտեցնեմ քեզ Զագորսկու հետ. խռով մնալը լավ չէ:

Զազունյանը հոնքերը կիտեց:

— Զաքար, — ասաց նա խուլ ձայնով, — ես քեզ հատուկ պետք է խնդրեմ, որ ինձ մոտ այլևս չտաս նրա անունը...
— Ինչպես կամենում ես, ինչպես կամենում ես, — շտապեց վրա բերել Զաքարը: 
— Բայց ճշմարիտն ասած, ինձ շատ է հետաքրքրում...
— Խնդրում եմ, թողնենք այդ առայժմ և ինձնից ոչինչ մի հարցնիր, — կտրեց նրա խոսքը Զազունյանը և գնաց դեպի էմման:

— Դուրս չե՞ք գալիս, — հարցրեց Զաքարը:

— Դուրս չե՞ք գնում, տիկին, — իր կողմից հարցրեց Զազունյանը Էմմային:

Էմման նայեց նրան և տեսավ, որ նա մտադիր չէ դուրս գալու:

— Ո՛չ, — ասաց նա:

— Իսկ դո՞ւ, Արսեն:

— Ո՛չ, — պատասխանեց Զազունյանը:

«Չի ուզում Զագորսկուն հանդիպել» — մտածեց Զաքարը:

— Իսկ ես գնում եմ, — ասաց նա և դուրս գնաց:

Էմման հավաքեց շրջազգեստի ծայրերը, որոնք ընկել էին Զաքարի աթոռի վրա և փոքր-ինչ այն կողմը քաշվեց, որպեսզի Զազունյանը նստի:

Զազունյանը նստեց կողքի աթոռի ծայրին, որքան կարելի էր Էմմայից հեռու:

— Ի՞նչպես հավանեցիք այս բաժինը, տիկին, — հարցրեց նա:

— Չգիտեմ, ճշմարիտ, — պատասխանեց նա այդ գիշեր ես բոլորովին տրամադիր չեմ լսելու և համարյա ուշադրություն չէի դարձնում, թե ինչպես են երգում:

Եվ իրավ, ուրիշ անգամներ Զազունյանի ներկայության ժամանակ նա ուրախ էր լինում, բայց այժմ մի անորոշ տխրություն պաշարել էր նրան:

— Դուք թատրոն մի՞շտ հաճախում եք, — հարցրեք դարձյալ Զազունյանը, որպեսզի խոսակցությունն առաջ տանի:

— Թատրոն հաճախում ենք այն ժամանակ, երբ նոր, անծանոթ օպերա են ներկայացնում, — պատասխանեց Էմման, իսկ հայոց ներկայացումներին հաճախում ենք միշտ:

Խոսքն ընկնելով հայոց թատրոնի մասին և որովհետև Զազունյանն, իբրև նորեկ, համարյա բոլորովին անծանոթ էր հայ թատերական կյանքին, այդ պատճառով Էմման սկսեց պատմել հայկական ռեպերտուարի, բեմական ուժերի, նրանց ունեցած հաջողության և ուրիշ բաների մասին:

Կոնցերտը վերջանալուց հետո Զազունյանը հենց թատրոնի դռների մոտ բաժանվեց իր բարեկամներից:

— Ինչպես երևում է, Զագորսկին շատ ծանր վիրավորանք է հասցրել Զազունյանին,ասաց Զաքարը կնոջը, երբ կառք նստեցին և գնում էին տուն:

Կինը ոչինչ չպատասխանեց նրան, նա միայն ուղղեց գլխի շալը և կուչ եկավ կառքի անկյունը:

15
Հետևյալ շաբաթ Զազունյանը գնաց Շ... իր գործի քննությանը ներկա լինելու համար: 
Երկաթուղու կայարանում նրան ճանապարհ դրին Զաքարն ու Էմման և նրա մորաքրոջ փեսան ու աղջիկը: 
Բաժանվելիս Զաքարն ասաց.
— Մեզ չմոռանաս, Արսեն ջան, նամակ գրես:

— Չէ, այդ տանջանքից ինձ ազատ պահիր, ես շատ ծույլ եմ նամակներ գրելում, — պատասխանեց Զազունյանը:

— Կամ թե հեռագրիր, երբ գործը տանես, նկատի ունեցիր, որ մենք միշտ անհամբերությամբ կսպասենք: 
Հաջողություն: 
Բարի ճանապարհ:

Եվ նա պինդ համբուրեց Զազունյանի շրթունքը:

Այնինչ Էմման բաժանվեց առանց մի խոսք անգամ արտասանելու: 
Նա միայն սովորականից ավելի ամուր սեղմեց Զազունյանի ձեռքը, հոնքերը փոքր-ինչ ցած թողեց և քթի պնչերը լայնացրեց, այդ սովորությունն ուներ նա, երբ տխուր էր լինում և այդպիսի դեպքերում նրա դեմքը մի տեսակ ուրույն, զգաստ գեղեցկություն էր ստանում: 
Զազունյանն երկրորդ անգամն էր տեսնում նրան այդպես — մեկ թատրոնում եղած գիշերը, մեկ էլ այժմ, և երկու անգամ էլ նա առանձին ուշադրություն էր դարձնում այդ բանի վրա: 
Թեև նա չէր սիրում, որ այդ մանկահասակ, գեղեցիկ կնոջ ժպտուն դեմքն այդպես մռայլվում էր, բայց և այնպես այդ ուրույն, զգաստ գեղեցկությունը հենց առաջին հայացքից ուղղակի թափանցում էր նրա սրտի խորքը և այնտեղ ինչ-որ նոր, անծանոթ լարեր էր շարժում: 
Դեռ ոչ մի ժամանակ նա այնպես քնքուշ և ուշադիր չէր եղել դեպի Էմման, ինչպես այդ բաժանման միջոցին: 
Ամեն անգամ, քանի նայում էր այդ գեղեցիկ կնոջ տխուր, թախծալից դեմքին, հանկարծ ինչ-որ անհայտ զորություն կարծես բռնում էր նրան և ասում — կաց, մի հեռանար այստեղից:

Մորաքրոջ աղջկա և փեսայի հետ նա բաժանվեց ինչպես սերտ բարեկամներից: 
Երևում էր, որ այդ մի քանի օրվա մեջ նա կատարելապես գրավել էր նրանց համակրությունը: 
Նրանք խնդրեցին, որ նա, երբ Շ.. -ից վերադառնա, ուղղակի իրենց տանն իջնի:

Զազունյանի մեկնելուց հետո Էմմայի համարաշխարհը կարծես դատարկվեց: 
Այն զգացմունքը, որ Զազունյանի հետ ծանոթանալու օրից աննկատելի կերպով սողոսկել Էթ նրա սիրտը և այնուհետև հետզհետե արմատներ էր արձակում, կարծես Զազունյանի մեկնելուն էր սպասում, որպեսզի հանկարծ զգալի անի նրան իր բոլոր ուժը: 
Այն ամենը, ինչ որ առաջ սիրելի և հարազատ Էին իր սրտին և առանց որոնց նա կարծում էր, թե իր կյանքը կյանք չի լինի այժմ նրա աչքում այլևս մի կոպեկի գին չունեին: 
Ամեն ինչ հեռացավ, ամեն ինչ ծածկվեց թանձր քողով, և այդ բոլորի տեղը բռնեց մի բան, որը ամեն ժամանակ, թե երևակայության մեջ և թե երազում կանգնած էր նրա առջև և ավելի ու ավելի հափշտակում էր նրա սիրուն ու բոլոր մտածմունքները: 
Դա Զազունյանի պատկերն էր: 
Ոտից գլուխ, կարծես իրականապես, այդ պատկերն ամեն ժամանակ կանգնած էր նրա աչքերի առջև, ուրվականի նման ամենուրեք հետևում էր և երբեք հանգիստ չէր տալիս նրան «Ի՞նչ էր ուզում ինձնից, ի՞նչ», շատ անգամ մրմնջում էր նա, երբ գիշերը քունը մոտ չէր գալիս աչքերին կամ ցերեկը, ոչինչ չկարողանալով անել, ապ՛ուշի նման մի սենյակից մյուս սենյակն էր թափառում: 
Սաստիկ թախիծը պաշարել էր նրան: 
Ոչինչ չէր գրավում նրան, ընդհակառակն, ամեն ինչ անտանելի էր թվում, ամենից ավկի ամուսինն իր անհամ կատակներով ու հիմարական ծիծաղներով, իսկ նրա գուրգուրանքն ու համբույրները խո մի-մի տանջանք էին, որ նա մի կերպ կարողանում էր տանել: 
Շատ անգամ այնպիսի թշնամական աչքով էր նայում ամուսնուն, որ կարծես աշխարհիս բոլոր թշվառությանը նա թափել էր իր գլխին: 
Մինչև անգամ Արամիկը, սիրուն, խելոք Արամիկը, որին նա միշտ երեխաների կատարելատիպն էր համարում, նա էլ երբեմն շատ չար և փչացած էր թվում նրան:

«Այս ի՛նչ եմ անում, այս ի՛նչ եմ անում», շատ անգամ սարսափած ասում էր ինքն իրեն, երբ իր գրության մասին սկսում էր լավ մտածել: 
«Մի՞թե ես նրան... սիրում եմ. մի՞թե այս սեր է. մի՞թե ես սիրահարված եմ նրա վրա Ո՛չ, է՛լ, այդ անկարելի է, այս սեր չէ, ես սիրահարված չեմ նրա վրա: 
Մի՞թե սրտիս տերն ինքս չեմ: 
Կամ ինչո՞ւ պետք է սիրեմ, ի՞նչ իրավունքով, ո՞վ է նա — մի օտար մարդ, որ ինձ հետ ոչ մի կապ չունի, որ այսօր այստեղ է, վաղն ով գիտե որտեղ կլինի, ինչպես այժմ արդեն հեռացել է այստեղից: 
(Ինչո՞ւ է հեռացել, — տրտնջում էր նրա սիրտը): 
Իմ սերն ամուսինս է, իմ սերը միակ զավակս է — ահա ո՛ւմ եմ սիրում և ո՛ւմ պետք է սիրեմ, քանի կենդանի եմ. օտարի հետ ի՞նչ գործ ունեմ: 
Ոչ, այս սեր չէ, այս ուրիշ բան է. այս սատանա է, այս մի չար ոգի է, որ մտել է սիրտս և ինձ հանգիստ չի տալիս, ինձ այսպես տանջում է, չարչարում: 
Ես կհալածեմ նրան սրտիցս, կհալածեմ...»:

Եվ նրա հալածելն այն էր լինում, որ դարձյալ սկսում էր մտածել Զազունյանի մասին, պատկերացնել նրան իր առջև, մտքումը խոսել, վիճել նրա հետ: 
ինքնախաբեությունն, իհարկե, չէր օգնում, և «սատանան», «չար ոգին» շարունակում էր հանգիստ չտալ նրան: 
Իզուր էր նա աշխատում հալածել Զազունյանին — այդ «օտար մարդու» պատկերն իր մտքից և անձնատուր լինել ընթերցանությանը կամ տնային պարապմունքներին, ինչպես առաջ, իզուր էր աշխատում մայրական առաջվա վառ խանդով սեղմել Արամիկին իր կրծքին, ամեն օր առաջվա սիրով պարապել նրա հետ, ամեն ինչ իզուր, «չար ոգին» ամեն բանից ետ էր մղում նրան և ավելի վառ կերպով ստեղծելով նրա առջև Զազունյանի պատկերն, ասում էր, — ահա թե ո՛ւմ մասին դու պետք է մտածես շարունակ:

«Տեր աստված, դու օգնիր ինձ», շատ անգամ մրմնջում էր նա անզորացած, բայց աստված չէր լսում նրան:

Նա հուսահատվել էր:

Նրան ծանոթ չէր սիրո զգացումը, որովհետև դեռ ոչ ոքի չէր սիրել և այդ պատճառով չէր հասկանում, գլխավորը՝ չէր ուզում հավատալ, թե այն զգացումը, որ նա «չար ոգի» էր անվանում, հենց ինքը սերն էր, որ բախտը, թեև ուշ, բայց նրան էլ էր վիճակել: 
Լինելով միջակ կարողության տեր ծնողների զավակ, նա իր մանկությունն ու օրիո՛րդական տարիներն անց էր կացրել բացառապես ընտանեկան շրջանում, թեև խորթ, բայց բարի և սիրող մոր հսկողության տակ: 
Նրա ընկերը դիրքն էր, բայց ուներ և մի սրտակից բարեկամ, — դա դպրոցական ընկերուհիներից մեկն էր, որ հոգով չափ սիրում էր նրան: 
Նա իրեն կատարելապես երջանիկ էր զգում, երբ ձեռքին նոր գիրք ուներ կարդալու կամ երբ ընկերուհու հետ գնում էր զբոսանքի, կամ փակվելով սենյակում, անվերջ զրույցներ էր անում նրա հետ: 
Դրանից դուրս նա ուրիշ ոչինչ չէր կամենում: 
Նա ծիծաղում էր նրանց վրա, որոնք կյանքի իմաստն որևէ կերպ հասկացած և կյանքի համար ուրիշ կերպ պատրաստված, անդադար ընկնում են զանազան արկածների և զանազան հոգսերի ետևից: 
Նա ամուսնացավ այնպես, ինչպես ամուսնանում են նրա նման հազարավոր աղջիկներ — առանց սիրահարվելու և առանց իրեն հաշիվ տալու, թե ինչ բանի համար: 
Ամուսնացավ, որովհետև պետք է, վերջապես, ամուսնանար: 
Զաքար Մարկոսյանը, որ նրա խորթ մոր ինչ-որ հեռու ազգականն էր, ուսումը նոր էր ավարտել և եկել: 
Ծանոթանալով իրենց տանը, Էմման շատ էր հավանել նրա ուրախ բնավորությունը միայն, ուրիշ ոչինչ, և երբ մի քանի ժամանակից հետո, նրանից ամուսնանալու առաջարկություն ստացավ, առանց երկար ու բարակ մտածելուց ընդունեց: 
Նա ամուսնացավ և ապրում էր խաղաղ ու երջանիկ: 
Ամուսնացած ժամանակն էլ ընտանեկան շրջանից դուրս, նա ուրիշ ոչ մի կյանքի հետ մոտ հարաբերություն չուներ և չէր էլ ուզում ունենալ: 
Օրերն ու տարիներն անցնում էին իրենց կարգով, դրանց հետ անցնում էր և նրա հանդարտ կյանքը, ինչպես մի խաղաղ գետ, առանց ալեկոծվելու: 
Հորիզոնը միշտ պարզ էր, արևը միշտ պայծառ էր փայլում: 
Ուրիշ ի՞նչ էր հարկավոր: 
Նրա խաղաղ կյանքը այն ժամանակ դուրս եկավ իր սովորական ընթացքից, երբ աշխարհ եկավ Արամիկը և իր հետ բերեց մոր համար սովորական հոգսերը: 
Բայց ի՛նչ էին այդ հոգսերն այն ահագին երջանկության հանդեպ, որով մանուկն իր ծնվելու օրից պսակեց էմմայի ընտանեկան խաղաղ կյանքը և մի նոր, հրապուրիչ հոսանք տվեց այդ կյանքին: 
Էմման իր բոլոր սերն ու խանդը նվիրեց իր այդ միակ զավակին: 
Շատ անգամ, երբ սեղմում էր նրան իր կրծքին, մայրական անհուն երջանկությունից կարծում էր, թե ահա, որտեղ որ է, պիտի մարի: 
Նա սիրում էր և ամուսնուն, սիրում էր նրա համար, որ իր ամուսինն էր, որի ձեռքն ընդունել էր ինքն իր հոժար կամքով: 
Եվ, փառք աստծո, ուրիշ ի՞նչ էր հարկավոր: 
Շատ անգամ իրեն այն աստիճան երջանիկ էր զգում, որ մինչև անգամ սկսում էր վախենալ, թե միգուցե այդ իրեն էժան չնստի, կարծես այդ երջանկությունը ոչ թե ինքը՝ բախտն էր շնորհել նրան, այլ նա մի տեղից գողացել էր և ապօրինի կերպով սեփականացրել իրեն:

Ամբողջ վեց տարի ամուսնական այդպիսի կյանք վարելուց հետո հանկարծ «չար ոգին» ներս է սողոսկում նրա անարատ սիրտր և ամեն ինչ տակնուվրա է անում: 
Նրա կյանքի պարզ հորիզոնը կամաց-կամաց սկսում է ծածկվել մռայլ ամպերով, նրա կյանքի խաղաղ հոսանքն սկսում է ալեկոծվել: 
Ի՞նչպես կատարվեց այդ բոլորը, ի՞նչ հրաշքով, որի դեմը նա վաղօրոք չկարողացավ առնել: 
Այդ ի՞նչ տանջանքներ են, որ նա կրում է, այս ի՞նչ անքուն գիշերներ են, որ նա քաշում է, այս ի՞նչ ծանր, սպանիչ դառնություն է, որով ամբողջապես պատած է նրա սիրտը: 
Ո՞ւր է նրա կյանքի այն շարունակ քաղցր թմրությունը, որի մեջ նա իրեն այնքան անհոգ և երջանիկ էր զգում, ո՞ր անգութը նրան հանկարծ սթափեցրեց այդ թմրությունից և ձգեց այդ Անտանելի տանջանքների մեջ:

Օրերն անցնում էին սպանիչ դանդաղությամբ: 
«Չար ոգին» շարունակում էր իր գործը: 
Էմման քիչ էր ուտում, քիչ էր քնում, համարյա ոչ մի գործ չէր կատարում, ամեն բանից զզվում, ձանձրանում էր, ամեն մի չնչին բանի համար բարկանում էր աղախնի և ծառաների վրա, ամուսնու հետ միշտ քիթ ու մռութով էր խոսում, նրանից խորշում էր և միշտ մենակ էր ուզում մնալ: 
Իհարկե, շարունակ այդպես չէր կարող տևել, մի հետևանք, վերջապես, պետք է ունենար այդ լարված դրությունը, և ունեցավ — երկու շաբաթից հետո նա անկողին ընկավ:

Զաքարի գլխին, կարծես, միանգամից կրակ էր թափվել: 
Ուրախություն, ծիծաղ, կատակ, ամեն ինչ մոռացել էր: 
Նա ման էր գալիս խենթի նման: 
Գլուխ էր կոտրում, թե ինչ է պատահում կնոջը, ոչինչ չէր կարողանում իմանալ հարցնում էր իրեն — կնոջը, թե ինչ ցավ, ինչ վիշտ, ինչ հոգս ունի նա, որ նրան այդ դրության մեջ է ձգել, բայց միշտ պատասխան էր ստանում` «ոչինչ» կամ «ինքս էլ չգիտեմ»: 
Նա հուսահատվել էր, չգիտեր ինչ աներ: 
Կնոջ անկողին ընկնելը նրա համար կատարյալ մահ էր, մահից էլ ավելի: 
Նա դիմեց ընկեր բժիշկներին: 
Բայց ի՞նչ պետք է անեին նրանք այնտեղ, որտեղ ինքնագլուխ իշխում էր «չար ոգին»: 
Էմմայի միակ խնդիրն այն էր, որ իրեն բժիշկ հարկավոր չէ, որ իրեն հանգիստ թողնեն:

16
Երեկո էր: 
Զաքարը տխուր ու տրտում մենակ նստած էր իր առանձնասենյակում և մտածում էր կնոջ դրության մասին: 
Երևում էր, որ շատ էր տանջվում: 
Որքան տանջում էր նրան Էմմայի դրությունը, նույնքան, գուցե և ավելի, տանջում էր այն հանելուկը, թե ինչ էր նրա այդ դրության պատճառը: 
Ենթադրությունները մեկը մյուսի ետևից ծնվում էին նրա գլխում, բայց ոչ մի բավարար հետևանքի չէին հասցնում, հանելուկը մնում էր հանելուկ:

«Ասում է մրսել եմ», մտածում էր նա. «ի՛նչ մրսել. մրսածին ես եփած էլ կճանաչեմ, չե՞մ տեսնում, որ այստեղ ուրիշ բան կա... ահա երկու շաբաթ է, որ ոտի վրա հալվում է. ինչո՞ւ ահա հանելուկ…»:

Եղավ մի րոպե, որ այդ հանելուկի բացատրությունը տանելու համար իր զանազան ենթադրությունների մեջ նրա միտքը կանգ առավ Զազունյանի և նրա մեկնելու վրա, բայց իսկույն էլ սարսափով ետ վանեց այդ ենթադրությունը, այնքան ահռելի և անհավատալի թվաց նրան այդ բանը:

Նա տարակուսանքով վեր քաշեց ուսերը, վեր կացավ և սկսեց ետ ու առաջ քայլել սենյակում:

Այդ րոպեին դուռը արագ բացվեց, և շտապով ներս մտավ մանկահասակ մի կին:

— Պարո՛ն Զաքար... 
Էմմաս հիվա՞նդ է, — անհանգստությամբ կանչեց նա:

Զաքարը կանգ առավ և զարմանքով նայեց նրա դեմքին:

— Տիկի՛ն Աննա, — բացականչեց նա ուրախացած: 
— Այդ ե՞րբ բայց ի՞նչպես... ի՛նչ լավ ժամանակին եկաք:

Նրանք ամուր սեղմեցին իրար ձեռքը:

Աննան Էմմայի ընկերուհին էր:

— Էմմաս, իմ Էմման ո՞րտեղ է, պ. Զաքար, — նույն անհանգստությամբ ասաց նա: 
— Ծառային հարցնում եմ, ասում է՝ հիվանդ պառկած է: 
Ինչո՞ւ է հիվանդ: 
Գնանք, տարեք ինձ նրա մոտ. որտեղ է նա:

— Այո՛, այս մի քանի օր է, ինչ պառկած է տխրությամբ հառաչեց Զաքարը:

— Ի՞նչն է ցավում, ինչո՞վ է հիվանդ: 
Գնանք, տարեք շուտ ինձ նրա մոտ:

Նա բռնեց Զաքարի ձեռքից, համարյա քարշ տվեց իր ետևից:

Զաքարը տարավ նրան կնոջ սենյակը:

Նիհար և գունատ՝ Էմման պառկած էր մահճակալի վրա: 
Նա հանել էր իր ձեռքերը վերմակի տակից և, աչքերը ձգած առաստաղին՝ ըստ երևույթին, ընկղմված էր խոր մտածման մեջ: 
Նրա մոտ դրված էր մի փոքրիկ սեղան՝ դեղերի սրվակներով: 
Դուռը բացվելուն պես սթափվեց և նայեց ներս մտնողներին:

— Էմմա ջան, — բացականչեց Աննան, առաջ վազելով դեպի նա: 
— Դու անկողնում պառկա՛ծ...
Նա չոքեց մահճակալի առջև, գրկեց Էմմային և սկսեց համբուրել նրա գունատ շրթունքներն ու այտերը:

Էմման դարձավ կողքի վրա և զարմացած նայեց նրան:

— Աննա՛... 
Մի՞թե այդ դու ես, — ուրախ, բայց թույլ ձայնով կանչեց նա և մի ձեռքով գրկեց նրա գլուխը:

— Այս ես եմ, բայց այդ դու չես, — ասաց Աննան, նայելով նրա խոշոր, բայց հիվանդությունից ավելի խոշորացած աչքերին: 
— Այդ ի՛նչ է դրությունդ, ի՛նչ ես դարձել, ի՞նչ հիվանդանալու ժամանակ է, որ հիվանդացել ես:

Էմման նստեց:

— Վեր կաց, ինչ ես չոքել, — ասաց նա:

Աննան վեր կացավ և նստեց մահճակալի մոտ դրած աթոռի վրա:

— Հղի խո չե՞ս, — հարցրեց նա, թեքվելով դեպի նրա դեմքը և առնելով նրա ձեռքերը:

Էմման բացասական կերպով շարժեց գլուխը:

— Հապա՞:

— Մրսել եմ:

Աննան ձեռքը դրեց նրա ճակատին:

— Տաքություն չունես, — ասաց նա կասկածելով:

Էմման նայեց նրան և ժպտաց:

— Լավացա, որ դու եկար, — ասաց նա:

— Փառք աստծո, — կարծես մի ծանր բեռից ազատվելով, կանչեց Զաքարը: 
— Ինչո՞ւ վաղ չէիք գալիս, — դիմեց նա Աննային, — որ այդպիսի հրաշք գործել գիտեք:

— Եթե գիտենայի, որ Էմմաս հիվանդ է, գլուխս կոտրելով կգայի, — պատասխանեց Աննան, սիրով և քնքշությամբ նայելով ընկերուհուն:

— Ե՞րբ ես եկել, գալուդ մասին ինչո՞ւ առաջուց իմացում չավիր, — հարցրեց Էմման:

— Ինքս էլ չգիտեի, թե այսպես շուտ եմ գալու: 
Ամուսինս գնաց Վիեննա առևտրական գործերով, իսկ ես մտադրվեցի գալ Քութայիս մորաքրոջս մոտ՝ մի կամ երկու շաբաթ այնտեղ մնալո՛ւ համար, իսկ այնտեղից ուղղակի պետք է գայի այստեղ՝ մորս մոտ և պետք է մնայի այստեղ մինչև ամուսնուս վերադառնալը, այսինքն՝ մինչև հունիս կամ հուլիս ամիսը: 
Բաթումից գնացի Քութայիս, բայց մորաքրոջս այնտեղ չգտա, գյուղ էր գնացել: 
Էլ չուզեցի սպասել, մի օր Քութայիսում մնալով, մյուս օրն, այսինքն երեկ, վեր կացա և, ահա այսօր այստեղ եմ: 
Ուզում էի անմիջապես գալ քեզ մոտ. բայց բարեկամներ, ազգականներ, ծանոթներ — գիտես, էլի — այնքան հավաքվել էին, որ հիմա էլ հազիվ եմ պրծել նրանց ձեռքից: 
Բայց որ գիտենաս որքա՛ն կարոտել էի քեզ, սիրելիս: 
Երևակայի՛ր՝ նստում եմ կառք, գալիս եմ, ուրախությունից գլուխս կորցրած բարձրանում եմ վերև, ծառային հարցնում եմ՝ տիկինը տա՞նն է, — հիվանդ է, ասում է, պառկած է: 
— Կարծեցի, թե տունը գլխիս փլվեց: 
Ներս եմ ընկնում պ. Զաքարի մոտ՝ Էմմաս, ասում եմ, իմ Էմման ո՞ւր է, պ. Զաքար. տարեք շուտ ինձ նրա մոտ, — և բռնում եմ ձեռքիցը, քարշ եմ տալիս: 
Նա բերում է ինձ քեզ մոտ և ահա քեզ ինչ դրության մեջ եմ գտնում:

Նա ծիծաղեց, և նրա աչքերում երևացին արտասուքի փայլուն կաթիլներ: 
Էմման ժպտաց, իսկ Զաքարը, որ շարունակ ժպտում էր, նայելով նրանց, նույնպես ծիծաղեց, ինչպես ծիծաղում են երեխաները: 
Նա պարզ կերպով տեսնում էր, որ Էմման ընկերուհուն տեսնելու րոպեից ուժ և կենդանություն ստացավ, և առաջվա տխրությունն ու թախիծը համարյա բոլորովին հեռացավ նրա դեմքից: 
Այդ պատճառով նա անհուն շնորհակալություն էր զգում դեպի Աննան, որ իր այցելությունով: 
ազատեց նրան հուսահատությունից և անտանելի մտատանջությունից:

— Դուք էլ աչքումս փոխվել եք, պ. Զաքար, — ասաց Աննան, նայելով նրա դեմքին:

— Ճիշտ է, — պատասխանեց Զաքարը: 
— Դե ես ի՛նչ, լավ ուտում էի, լավ խմում, ճաշից հետո լավ քնում, — նայելով կնոջը, ավելացրեց նա և ծիծաղեց (Էմման նայելով իր ձեռքերին, հոնքերը ցած թողեց և քթի պնչերը լայնացրեց), — բայց դրա դրությունն այս կարճ ժամանակում ինձ սպանեց էլ ոչ կենդանի էի, ոչ մեռած...
— Ախ, է՛մմա, է՛մմա, — հանդիմանորեն շարժեց գլուխը Աննան: 
— Եթե վաղն ևեթ չես վեր կենալ, չգիտեմ, ճշմարիտ, ինչ կանեմ: 
Ուրախ-ուրախ գալիս էի, ասում էի` վերջապես երկու տարվա կարոտս կառնեմ, կվերադարձնենք մեր օրիորդական քաղցր ժամանակները — հիշո՞ւմ ես ընթերցանությունը, զբոսանքը, խոսակցությունները, վիճաբանությունները — իսկ դու այստեղ ծանր ու բարակ պառկել ես անկողնում... անգութ չասեմ, ապա ի՞նչ ասեմ քեզ: 
Բժիշկ գալի՞ս է... 
Ախ, ներողություն, պ. Զաքար, — կանչեց նա ծիծաղելով, — բժիշկդ այստեղ կանգնած եք, ես ուրիշ բժիշկ ես հարցնում:

— Չէ, ի՛նչ ներողություն, — ասաց Զաքարը, — ուրիշ բժիշկ է գալիս: 
Ապա ի՞նչ իմ բանն է... տանու տերերին «օրհնյա ի տեր» կլինի՞:

Այդ խոսքերի հետ նա բարձրաձայն ծիծաղեց:

— Կասես, որ այսուհետև էլ չգա — ասաց Էմման առանց նրան նայելու:

— Ո՞վ, բժի՞շկը:

— Այո, ինձ այլևս բժիշկ հարկավոր չէ:

— Բայց դու դեռ թույլ ես. քեզ էլի…
— Ասում եմ, որ հարկավոր չէ, — պնդեց Էմման: 
— Ես ինձ հիմա լավ եմ զգում:




 --------------------------------------- 


— Ինչպես ուզում ես, ինչպես ուզում ես, միայն թե դու լավ լինես: 
Կուզես, այս դեղերն էլ տանեմ դուրս շպրտեմ:

— Եվ լավ կանես:

Զաքարը մոտեցավ դռանը:

— Կա՛րապետ, Կա՛րապետ, — կանչեց նա դեպի դուրս:

Ծառան ներս մտավ:

— Այս բոլոր դեղերը հավաքիր և դուրս տար իսկույն... ուզում ես ինքդ խմիր, ուզում ես թափիր: 
Շուտ:

Կարապետն ատամները ցույց տվեց և սկսեց հավաքել սեղանի վրայից դեղերի սրվակները:

— Արամիկն ո՞ւր է, Արամիկը, — հանկարծ մտաբերելով հարցրեց Աննան, — կանչեցեք տեսնեմ: 
Ինչպես մոռացել էի: 
Իմ սիրելի Արամիկը...
— Լսիր, — դարձավ Զաքարը ծառային, որ սրվակները դուրս էր տանում: 
— Մաշային կասես, որ Արամիկին իսկույն այստեղ բերի:

Ծառան դուրս գնաց:

— Արամիկն այնպիսի քաջ և խելոք տղա է դարձել, որ էլ ասել հարկավոր չէ, — դարձավ Զաքարն Աննային:

— Մի՞թե... այն նիհարիկն ու չարաճճի՞ն:

— Նիհարիկն ու չարաճճի՞ն: 
Այժմ ինձնից էլ չաղ ու ինձնից էլ խելոք է:

— Մի՞թե: 
Դու էլ խո այնքան գովում էիր նրան նամակներիդ մեջ, Էմմա: 
Նամակներդ կարդալիս շատ անգամ այնպես կարոտում էի նրան, այնպես կարոտում, որ որտեղ էլ պատահում էի նրա անունը նամակիդ մեջ, սկսում էի համբուրել, չե՞ս հավատում: 
Դժբախտաբար նրա պատկերը կորցրել եմ, մի օր ամբողջ տունը տակնուվրա արի, չկարողացա գտնել: 
Բայց այս անգամ ես ինքս պետք է հանել տամ նրա պատկերն ինձ հետ միասին, թո՞ւյլ կտաք:

— Ձեզ փեշքեշ, — ասաց Զաքարը ծիծաղելով:

17
— Ահա՛ նա, ահա՛ իմ սիրելիս, — բացականչեց Աննան և, վեր թռչելով տեղից, վազեց դեպի Արամիկը, որ աղախնի առջևից մտնելով անհամարձակ կերպով կանգնեց դռան մոտ: 
Մի ակնթարթում նա առավ երեխային իր գրկի մեջ, բարձրացրեց և, համբուրելով նրա դեմքի յուրաքանչյուր պատահած տեղը, ձեռքի վրա տարավ, նստեց դարձյալ իր աթոռի վրա: 
Երբ համբուրելուց կշտացավ, նստեցրեց նրան իր ծնկների վրա և սկսեց նայել նրան այն սիրով ու հրճվանքով, ինչպես միայն կանայք են նայում: 
Իրավ, ի՛նչ մեծացել է, ի՛նչ գեղեցկացել, — ասում էր նա, սեղմելով նրան կրծքին:

— Աչքով չտաս, — նկատեց նրան Էմման, որի սրտի մեջ զարթնել էր մայրական հպարտությունը, տեսնելով ընկերուհու իր զավակին ցույց տված սերն ու խանդը:

— Հա՛, հա՛, աչքով չտաք, — իր կողմից վրա բերեց Զաքարը և իր սովորության համեմատ բարձրաձայն ծիծաղեց:

— Մի վախենաք, աչքս թեթև է, — պատասխանեց Աննան և շարունակեց սիրով և հրճվանքով նայել Արամիկին:

Արամիկը նստեց Աննայի ծնկան վրա, զարմացած և հետաքրքրությամբ նայում էր նրան, շրթունքները սեղմել էր իրար և այտերը փքել, դրանից նրա մանկական գեղեցիկ դեմքը ստացել էր մի տեսակ լուրջ, բայց շատ գրավիչ և սիրելի արտահայտություն, որպիսին ունենում են միայն երեխաները:

— Ի՞նչ ես ինձ այդպես նայում, ինձ չե՞ս ճանաչում, — հարցրեց Աննան:

— Ոչ, — գլուխը բացասական կերպով շարժելով, հապաղելով պատասխանեց Արամիկը և շարունակեց նայել նրան:

— Ես քո մամայի քույրիկն եմ:

— Իմ մամայի քույրի՞կը, — կարծես խոր մտածելով, ասաց Արամիկը և նայեց մորը, հետո դարձյալ Աննային, դարձյալ մորը, կարծես ուզում էր որևէ նմանություն գտնել նրանց միջև:

— Այո, իմ քույրիկն է, Արամիկ, իմ քույրիկն է, — ժպտալով հաստատեց մայրը:

Արամիկը դարձյալ նայեց Աննային:

— Հապա ինչո՞ւ առաջ դուք չէիք գալիս մեր տուն, — հարցրեց նա:

— Որովհետև մայրիկդ ինձ միշտ ծեծում էր, — պատասխանեց Աննան կատակով:

Երեխան չհասկացավ կատակը, նա կիտեց հոնքերը և այտերը փքեց:

— Ճիշտ չէ, — կարծես վիրավորված ասաց նա: 
— Մամաս ոչ ոքի չի ծեծում. — գուցե բարկացել է ձեզ վրա, ինչպես անցյալ օրը...
Սա լռեց և այտերը բոլորովին փքեց:

— Ի՞նչ, ի՞նչ անցյալ օրը, — ծիծաղը զսպելով, հարցուփորձ արավ Աննան:

— Բարկացավ ինձ վրա, — կամաց ասաց Արամիկը և գլուխը կախեց:

— Բարկացա՞վ... ինչո՞ւ…	երևի չարություն էիր արել:

— Ոչ, ես ոչ մի չարություն չէի արել, այլ ուրուխ-ուրախ ներս վազեցի նրա մոտ... նա տխուր նստած էր հանկարծ բարկացավ ինձ վրա... հրամայեց, որ իսկույն դուրս գնամ և... ետևիցս ինձ... չար... փչացած տղա անվանեց...
Նրա ձայնը դողաց և նա, հանկարծ դեմքն ամուր սեղմելով Աննայի կրծքին, սկսեց հեկեկալ:

Հայրը, մայրը և Աննան սկսեցին ծիծաղել:

— Իսկապես որ չար և փչացած տղա, — կանչեց Զաքարը: 
— Ինչպես միտն է պահել: 
Մեծասիրտ, վիրավորանք չի ուզում տանել:

Ներողություն խնդրելով, նա դուրս գնաց հյուրին պատվելու պատրաստություններ տեսնելու:

Աննան հանգստացրեց Արամիկին, հաշտեցրեց մոր հետ, համբուրել տալով նրա ձեռքը, և մի քանի քաղցրեղեններ տվեց նրան, որ բերել էր իր հետ:

Մի ամբողջ քառորդ ժամի չափ նստած մնալով Աննայի ծնկան վրա, Արամիկը հոգնեց, նա ուզում էր դուրս գնալ և վազվզել:

— Ձեր հագուստը բոլորովին փչացրի, թողեք ինձ իջնեմ, — ասաց նա:

Աննան ծիծաղեց:

— Ա՛յ խորամանկ, — կանչեց նա, — ուզում ես փախչել և ա՞յդ ես հնարում:

Նա պինդ համբուրեց նրա երկու այտն էլ և ցած դրեց:

— Դեհ, գնա խաղա: 
Բայց լսիր ինձ այսուհետև միշտ մորաքույր կանչիր, իմացա՞ր:

— Իմացա:

— Եվ կսիրե՞ս ինձ ինչպես մամայիդ:

— Ինչո՞ւ չեմ սիրի:

— Ես քեզ համար միշտ քաղցրեղեն կբերեմ:

— Ի՞նչ եմ անում քաղցրեղենը:

— Ա՛յ հպարտ…	ինչո՞ւ:

— Որովհետև մամաս ասում է, որ քաղցրեղենը վնաս է ատամներին:

— Տեսնո՞ւմ ես սրան... 
Բաս ետ տուր իմ տվածը:

— Ահա:

Արամիկը մեկնեց նրան նրա տված քաղցրեղենը:

Աննան դիտմամբ դեմքը խոժոռեց:

— Դու ինձ վիրավորում ես, — ասաց նա ծանր:

— Ի՞նչ անեմ, դուք ինքներդ եք ետ ուզում, ես էլ տալիս եմ:

Աննան չկարողացավ չծիծաղեի
— Լավ, այդ մեկը «առ կեր, այդ վնաս չէ, — ասաց մայրը:

Արամիկը դարձավ և դիմեց դեպի դուռը:

— Սպասիր, — կանչեց նրա ետևից Աննան:

Արամիկը կանգ առավ:

— Ուրեմն դու ինձ առանց քաղցրեղենի է՞լ կսիրես, — հարցրեց Աննան:

— Եթե դուք ինձ սիրեք, ես էլ ձեզ կսիրեմ:

Աննան վեր թռավ տեղից, վազեց, գրկեց նրան և դարձյալ սկսեց համբուրել նրա դեմքի յուրաքանչյուր պատահած տեղը:

— Ա՛յ, ես քեզ ի՛նչպես եմ սիրում, ա՛յ, ինչպես եմ սիրում, — ասում էր նա և շարունակում իր համբույրները: 
— Հիմա դու ինձ համբուրիր, որ իմանամ, թե դու էլ ինձ ես սիրում, — ասաց նա այտը մոտեցնելով նրա շրթունքներին:

— Ա՛յ, ես էլ ձեզ ի՛նչպես եմ սիրում, — կանչեց Արամիկն, ամուր համբուրեց նրա այտն և դուրս փախավ:

Աննան մտախոհությամբ նայեց նրա ետևից, կամաց հառաչեց և գնաց նստեց իր տեղը:

— Երանի քեզ, Էմմա — ասաց նա — ինչքա՛ն երջանիկ ես դու…	ե՞ս եմ, որ չգիտեմ ո՛ր մեղքիս համար զրկված եմ մի այդպիսի բախտավորությունից:

«Ինչքան երջանիկ եմ ես», դառնությամբ մտածեց Էմման, և Զազունյանի պատկերը ցցվեց նրա առջև: 
Հանկարծ նա ժպտաց և նայեց Աննային:

— Ուզո՞ւմ ես քեզ տամ, — ասաց նա:

— Է՛հ տվողն աստված է, դու ինձ ի՞նչ պետք է տաս, — տխուր պատասխանեց Աննան: 
— Մինչև տանդ, եթե ոչ մի քանի, գոնե մի հատիկ երեխա չունենաս, էլ ինչչացո՞ւ ես դու, էլ ինչի՞ ես պետք: 
Ի՞նչ կյանք է ամուսնացած կնոջ կյանքն առանց երեխայի: 
Ի՞նչ զգացմունք, ի՞նչ երջանկություն կարող է հասնել մայրական զգացմունքին, մայրական երջանկությանը: 
Ամեն ինչ, ամեն տեսակ զգացմունք խախուտ և անցողական է, բացի մայրական զգացմունքից: 
Ի՞նչ բան է սերը, հանրածանոթ սերը մայրական զգացմունքի առաջ — մի թշվառ, շո՛ւտ բռնկող և շուտ էլ մարող թղթերի բոց, գարնանածին արևի հարատև, պայծառ ճառագայթների հանդեպ: 
Հանրածանոթ սերը թեև լայնատարած, բայց շրջափակված մի ծով է, որ անդադար ալեկոծվում է և ահագին վնասներ, աղետներ է բերում շատ անգամ, իսկ մայրական սերը պարզ, վճիտ աղբյուր էր, որ հոսում է հանդարտ և չես իմանում որտեղից է սկսվում և որտեղ վերծանում: 
Մարդկանց մեջ ամենաերջանիկը մայրն է: 
Չնայելով, որ ինքս մայր չեմ, դժբախտաբար, բայց ես այդ հասկանում եմ, զգում եմ և գուցե քեզնից էլ ավելի: 
Գիտե՞ս, թե ես քեզ որքան նախանձում եմ, Էմմա:

— Իզո՛ւր, — կարծես երազում արտասանեց Էմման, որ այդ բոլոր ժամանակ հոնքերը կիտած և քթի պնչերը լայնացրած` շարունակ նայում էր դեպի պատուհանը:

Աննան ցնցվեց: 
Նա կարծես նոր տեսավ Էմմայի դեմքի տխուր, մտախոհ արտահայտությունը: 
Նա կամաց թեքվեց դեպի նրա դեմքը:

— Ի՞նչ…	իզո՞ւր, — հարցրեց նա ծանրությամբ:

Էմման թեթև հառաչեց և չպատասխանեց:

Աննան արագ վեր կացավ աթոռի վրայից և նստեց նրա անկողնի վրա: 
Նա առավ ընկերուհու ձեռքը և աչքերը հառեց նրա աչքերին:

— Էմմա, դու շատ ուրիշ տեսակ ես երևում, — ասաց նա առաջվանից ավելի ծանր: 
— Դու խորհրդավոր ես... ես քեզ չեմ հասկանում... բացատրիր... 
Ի՞նչ է պատահում քեզ:

Էմման հանկարծ իր կողմից նայեց նրան դեռ լուրջ, հետո ժպտաց:

— Ի՞նչ պետք է պատահի, — ասաց նա պարզ, — ես այստեղ անկողնում հիվանդ պառկած եմ, իսկ դու ինձ նախանձում ես:

Աննան դրանով չխաբվեց: 
Նա թերահավատությամբ և լրջորեն նայեց նրա աչքերին և ուզում էր ինչ-որ ասել, բայց Զաքարը մտավ, և նա այլևս ոչինչ չասաց: 
Այնուհետև նա շարունակ դիտում էր Էմմային, բայց Էմման տեսնելով, որ անզգուշությամբ ինքն իրեն մատնել էր, աշխատում էր իրեն ուրախ ցույց տալ: 
Սակայն առանց այն էլ ընկերուհու անսպասելի գալո՛ւստը նրան մեծ ուրախություն էր պատճառել, մանավանդ իր ներկա ծանր դրության մեջ: 
Նա իրեն մինչև անգամ առողջացած էր զգում: 
Աննան տեսնելով, որ իր կասկածանքն, ըստ երևույթին, հիմք չունի, դադարեց նրան գիտելուց: 
Սկսվեց մի քաղցր և անվերջ զրույց: 
Զաքարը, տեսնելով, որ կնոջ դրությունը շատ լավ է, ուրախությունից ոտի վրա չէր կանգնում: 
Բայց նա աշխատում էր իրեն զսպած պահել, որպեսզի մի այնպիսի հիմար բան չանի, որով գրգռի կնոջ տհաճությունը, ինչպես վերջին օրերում մի քանի անգամ պատահել էր:

Բավական ուշ էր, որ Աննան պատրաստվեց տուն գնալու: 
Էմման խնդրեց նրան, որ հետևյալ օրն առավոտյան այցելի իրեն:

— Լույսը չծագած, ես այստեղ եմ, — ասաց Աննան:

Մինչև փողոցի դուռը Զաքարն իջավ նրա հետ: 
Այնտեղ նա ամուր սեղմեց Աննայի ձեռքը:

— Անչափ շնորհակալ եմ ձեզնից, տ. Աննա, — ասաց նա զգացված: 
— Մեզ աստված է ուղարկել, որ Էմմային առողջացնեք, իսկ ինձ ազատեք հուսահատությունից:

18
Հետևյալ օրն առավոտյան, երբ Աննան էկավ, Էմման դեռ քնած էր, իսկ Զաքարն իր առանձնասենյակում շտապով թեյ էր խմում, որ գնա իր պաշտոնին: 
Աննան մտավ նրա մոտ և մանրամասն հարցուփորձ արեց Էմմայի հիվանդության մասին: 
Զաքարը պատմեց նրան, ինչ որ գիտեր և ինչի մասին որ գիշեր-ցերեկ մտատանջվում էր, բայց Զազունյանի վերաբերմամբ ունեցած կասկածից, որը շարունակում էր մտատանջել նրան, ինչքան էլ որ նա աշխատում էր վանել իր մտքից այդ ենթադրությունը:

Աննան մտածման մեջ ընկավ: 
Թեյը խմելուց հետո Զաքարը գնաց, խնդրելով նրան, որ էմմային մենակ չթողնի:

Աննան մտավ Էմմայի ննջարանը: 
Էմման դարձյալ քնած էր: 
Հուշիկ քայլերով մոտեցավ նրա մահճակալին և նստեց աթոռի վրա: 
Սենյակում տիրում էր կիսախավար, և օդը փոքր-ինչ ծանր էր: 
Նա վեր կացավ, լուսամուտներից մեկի վարագույրն ետ քաշեց, բաց արեց օդանցքը և դարձյալ գնաց նստեց իր տեղը: 
Էմման պառկած էր կողքի վրա` դեմքը նրա կողմն արած: 
Գիշերային սպիտակ գլխակապի տակից դուրս էին թափվել նրա փայլուն մազերը, որոնց մի փունջ ընկել էր նրա դեմքի վրա և թեթև դողդողում էին նրա հավասար շնչառությունից: 
Երկար թերթերունքներն ստվեր էին ձգել նրա փակ աչքերի տակ, այտերի վրա խաղում էր թեթև շառագո՛ւյնը, շրթունքները փոքր-ինչ բաց` կարծես ժպտում էին: 
Քնած ժամանակ նա գեղեցիկ և անմեղ էր երևում, ինչպես լինում են երեխաները: 
Աննան սիրով և քնքշությամբ նայում էր նրան, ինչպես նայում է մայրն իր քնած երեխային: 
Զգում էր, որ անչափ սիրում է նրան, ինչպես իր հարազատ քրոջը, և նրա համար ամեն բան պատրաստ է անել: 
Շարունակ նայում էր նրա դեմքին, մտառությամբ դիտում նրա յուրաքանչյուր դիմագիծը և տեսնում էր, որ նա մնացել էր համարյա նույնը, ինչ որ օրիորդական հասակում, ժամանակը, կարծես, խնայել էր այդ գեղեցիկ դեմքը, որը սեր, համեստություն և քնքշություն էր շնչում, միայն այժմ փոքր-ինչ նիհար և գունատ էր բայց այդ ավելի նպաստում էր նրա քնարական գեղեցկությանը:

Աննան կամաց թեքվեց և զգուշորեն համբուրեց նրա այտը:

Էմման հանկարծ ինչ-որ մի խուլ ճիչ արձակեց և ամբողջ մարմնով ցնցվեց: 
Աչքերը բաց արավ և իսկույն նստեց. հայացքն անմիտ էր, դեմքը սարսափ էր արտահայտում, շնչում էր արագ:

— Ի՞նչ պատահեց, սիրելիս, հարցրեց Աննան վախեցած:

Էմման չպատասխանեց, անմիտ հայացքը շրջեց այս ու այն կողմը, հետո քիչ-քիչ ուշքի գալով, նայեց Աննային և ձեռքով շփեց դեմքը:

— Այդ դո՞ւ ես, — ասաց նա կամաց:

— Չլինի՞ վախեցար, որ համբուրեցի:

Էմման ձեռքը դրեց իր արագ բաբախող կրծքին:

— Հենց նոր երազումս քեզ էի տեսնում, — ասաց նա և աշխատեց ժպտալ:

— Ի՞նչպես, պատմիր տեսնենք:

— Իբրև թե... 
Դու երազի հավատո՞ւմ ես:

— Ի՛նչ հավատալու է:

— Իհարկե:

Էմման վերցրեց գլխակապը և մազերը ետ տարավ ճակատից:

— Վաղո՞ւց ես եկել, — հարցրեց նա:

— Մեկ ժամ կլինի պատասխանեց Աննան:

— Մի՞թե... ինչո՞ւ չէիր արթնացնում:

— Միևնույն է. ինձ խո երազումդ էլ տեսնում էիր:

էմման ժպտաց:

— Եվ բոլոր ժամանակ նստա՞ծ էիր մոտս հարցրեց նա:

— Ոչ, դեռ ամուսնուդ մոտ էի, հետո քեզ մոտ:

— Նա տա՞նն է:

— Ոչ, գնաց:

— Ուրեմն բավական ուշ է, — ասաց Էմման, լուսամուտից դուրս նայելով:

— Ժամը տասն է:

— Հաա՞ ... 
Այսպես շատ ես ոչ մի օր չեմ քնել:

— Այդ առողջանալուդ նշանն է:

— Այո, ես այսօր ինձ բավական լավ եմ զգում և դրա համար պարտական եմ քեզ:

— Օդանցքն ես եմ բաց արել, օդը ծանր էր, կուզե՞ս փակեմ, — հարցրեց Աննան:

— Չէ, մնա:

— Ոչ, փակեմ, փակեմ, կմրսես, ցուրտ է:

Աննան վեր կացավ և փակեց օդանցքը:

— Ուրի՞շ... հա, երազդ մոռացար պատմել:

— Չէ, չեմ մոռացել, հիմա կպատմեմ:

— Այս շալն էլ որ ծածկես, Էմմա ջան, այն ժամանակ ավելի լավ կլինի:

— Արա, ինչ ուզում ես, ես քեզ անձնատուր եմ լինում, — ասաց ժպտալով Էմման:

Աննան շալը ձգեց նրա ուսերին և ծածկեց նրա մեջքն ու կուրծքը:

— Ահա այսպես: 
Հիմա պատմիր` տեսնենք ինչ երազ ես տեսել:

— Բայց այնպե՛ս սարսափելի երազ էր, Աննա, — մտախոհությամբ ասաց Էմման:

— Հաա՞... երևի շատ ես վախեցել:

— Շատ:

— Պատմի՛ր, պատմի՛ր:

— Իբրև թե անցնում եմ մի ընդարձակ դաշտով, — սկսեց Էմման: 
— Դաշտը կանաչ էր, ինչպես գարնանն է լինում: 
Տեսնեմ հեռու մի ծեր, ալևոր մարդու շուրջը բազմաթիվ ջահել կանայք և աղջիկներ են հավաքված: 
Ծեր մարդու ձեռքին բազմաթիվ վառ ճրագներ կան: 
Շուրջը հավաքված կանանցից և աղջիկներից ոմանք հափշտակում են նրա ձեռքից մի-մի ճրագ, ոմանց ծերունին ինքն էր տալիս, և բոլորն էլ՝ ճրագները ձեռքներին` սկսում էին փախչել, կարծես վախենում էին, որ ծերունին ետ կխլի ճրագներն իրենց ձեռքից: 
Ճրագները վազելուց սաստիկ վառվում էին: 
Փախչողներից ոմանք, առանց իրենց վնաս տալու ճրագի վառ բոցերից, ազատ վազում էին և ուրախ-ուրախ ծիծաղում, կրկչում, իսկ ոմանք այրում էին իրենց դեմքը, հագուստը, երբեմն լաց էին լինում, երբեմն ծիծաղում, դարձյալ լաց լինում, դարձյալ ծիծաղում և առաջինների հետ հավասար վազում էին, իսկ երբեմն էլ վայր էին րնկնում, քիթ ու բերանը արնոտում, բայց ճրագները ձեռքներից բաց չէին թողնում... 
Մի ինչ-որ անդիմադրելի զորություն ձգում էր ինձ դեպի ծերունին: 
Ես վազեցի դեպի նա և հասա նրան այն ժամանակ, երբ արդեն ամենքը հեռացել էին նրանից և ճրագները ձեռքներին՝ վազում էին ընդարձակ դաշտի վրայով: 
Ծերունու ձեռքին մնացել էր մի հատիկ ճրագ միայն: 
Այդ ճրագը մերթ շատ պայծառ էր վառվում, մերթ շատ աղոտ: 
— Այդ ճրագն էլ ինձ տուր, — բացականչեցի ես, ձեռքս մեկնելով: 
Ծերունին գլուխը բացասական կերպով շարժեց: 
Նա մի զարհուրելի մարդ էր: 
«Ուշ եկար, ասում է, քեզ չի հասնի: 
— Տո՛ւր, տո՛ւր, — աղաչում էի ես: 
Ճրագն ինձ սաստիկ գրավում էր: 
«Եթե տամ, ասում է, հագուստդ կայրես»: 
— Տո՛ւր, տո՛ւր, — թախանձում էի ես: 
Նա մեկնեց ինձ ճրագը և նույն րոպեին դարձյալ ետ էր ուզում տանել, բայց ես հանկարծ հափշտակեցի նրա ձեռքից և ծիծաղելով մյուսների պես սկսեցի փախչել...
Էմման հանկարծ ցնցվեց և լռեց:

— Հետո՞, — հարցրեց Աննան, որին ակամա հետաքրքրում էր նրա երազը: 
— Ես դեռ չեմ երևում այդտեղ:

— Սպասիր, կերևաս, — ասաց էմման:

— Հետո, — շարունակեց նա, — ճրագը ձեռքիս՝ փախչում էի... չէ, չէի փախչում, թռչում էի, սլանում էի. ոտներս գետնի վրա չէին: 
Ճրագը սաստիկ վառվում էր. նրա բոցը դեպչում էր դեմքիս և այրում: 
Հանկարծ տեսնեմ, կպավ հագուստիս, հագուստս սկսեց այրվել: 
Սարսափեցի: 
Ուզում էի ճրագը վայր ձգեմ ձեռքիցս, չէր լինում, կպած էր ձեռքիս, պոկ չէր գալիս... այնինչ՝ հակառակ իմ կամքին` ես շարունակում էի սլանալ... 
Հանկարծ տեսնեմ դիմացս անթիվ գամփռ շներ հաչոցով հալածում են երկու հոգու, մեկն իբրև թե Զաքարն է, իսկ մյուսն Արամիկս: 
Զաքարը բռնած ունի Արամիկի ձեռքից: 
նրանք վազում են շների առաջից: 
Արամիկը սաստիկ ճչում է, լաց է լինում... ճրագը ձեռքիս սլացա նրանց դեմ, նրանց շներից ազատելու մտքով: 
«Ճրագը հանգցրու, գոռում է Զաքարը, շները կփախչեն»: 
Ես փչում եմ ճրագին, փչում եմ, չի հանգչում... «Հանգցրու», աղաչում է Զաքարը: 
«Հանգցրու, մամա», ճչում է Արամիկը: 
Ես ավելի ուժով եմ փչում, դարձյալ չի հանգչում ճրագը: 
Շները դժոխային հաչոց են բարձրացնում... 
Հանկարծ որտեղից — չգիտեմ — հայտնվում ես դու, մի անգամ փչում ես, և ճրագը հանգչում է:

Էմման լռեց:

— Հետո՞, — հարցրեց Աննան:

— Հետո, շուրջս սարսափելի խավար տիրեց...
— Եվ...
— Հանկարծ դեմքիս մի սաստիկ, խիստ սաստիկ, կարծես երկաթե ձեռքի ապտակ զգացի... 
Այնքան սաստիկ էր այդ ապտակը, որ ընկա և սկսեցի գլորվել մի մութ անհատակ անդունդ...
— Հա՛, հա՛, հա՛, — բարձրաձայն ծիծաղեց Աննան: 
— Երևի այդ ապտակն իմ համբույրն էր:

— Երևի:

— Հետո՞, հետո՞ ինչ:

— Հետո արթնացա:

— Ափսոս, երանի ապտակ չէի տվել, ով գիտե էլ ինչ հիմարություններ էիր տեսնելու:

— Չէ, Աննա, լավ եղավ, որ արթնացրիր... ինչպես զարհուրելի՛ էր, — ասաց Էմման մտախոհ:

— Հիմա՞, — կարճ լռությունից հետո հարցրեց Աննան:

Էմման սթափվեց, նայեց նրան և տխուր կերպով ժպտաց:

— Մեկնիր երազս, — ասաց նա:

— Մեկնե՞մ... շատ լավ: 
Շները խո շներ են, Զաքարը — Զաքար, Արամիկն — Արամիկ, դու — դու, ես էլ — ես: 
Ճրագը, որով այրում էիր դեմքդ և հագուստդ, հիվանդությունդ էր: 
Փչելով և հանգցնելով ճրագը՝ նշանակում է առողջացրի քեզ և... հիմա պետք է վեր կենաս, սիրելիս, և անկողինդ թողնես: 
Ահա մեկնությունս: 
Հավանո՞ւմ ես:

Էմման դարձյալ ժպտաց:

— Հավանում եմ, — ասաց նա: 
— Եվ հիմա ուղիղ որ վեր կկենամ: 
Դու մեկ նեղություն կրիր զանգը տուր:

— Ինչո՞ւ:

— Աղախինը գա հագցնի ինձ:

— Ախ, չէ, սիրելիս, մնա դեռ անկողնում, ես կատակով ասացի, դու դեռ թույլ ես:

— Չէ, Աննա, հավատա, չէ. ես ինձ հիմա բավական լավ եմ զգում, միշտ պառկած լինելն էլ ավելի է թուլացնում մարդու, տուր զանգը:

— Ի՞նչ հարկավոր է. երբ որ այդպես է, ես ինքս կհագցնեմ քեզ, — ասաց Աննան և սկսեց հագցնել նրան:

Մի ժամից հետո Էմման արդեն հագնված, լվացված և սանրված՝ նստած էր մի ուրիշ տաք սենյակում բազկաթոռի վրա: 
Նրա դիմաց նստած էր Աննան, իսկ Աննայի մոտ — Արամիկը: 
Փոքրիկ սեղանի վրա դրած էր սուրճը ոսկեզօծ բաժակների մեջ: 
Երկու վաղեմի և սիրելի ընկերուհիների միջև բացված էր այն քաղցր զրույցներից մեկը, որ երբեք չի վերջանում: 
Էմման իրեն մի տեսակ թեթև և հանգիստ էր զգում: 
Ինչ-որ տխուր, բայց անդորր զգացմունք լցրել էր նրա սիրտը:

Զաքարն այդ օրը սովորականից ավելի վաղ տուն եկավ: 
Ավելորդ է ասել և նկարագրել, թե ինչքան և ինչպես ուրախացավ նա, երբ կնոջն անկողնից արդեն վեր կացած տեսավ: 
Այդ օրը կնոջից ծածուկ նա մի քանի անգամ համբուրեց Աննայի ձեռքը, իբրև անհուն երախտագիտության և շնորհակալության արտահայտություն:

19
Էմման, հետզհետե ուժի գալով, բոլորովին կազդուրվեց: 
Զազունյանի վրա սիրահարվելով (թեև նա այդ բանին ոչ մի կերպ չէր ուզում հավատալ), նա իրեն կատարելապես մենակ էր զգում, ամուսինն առավել քան ուրիշը, բնականաբար, նրան անտանելի էր թվում. Արամիկն ընկել էր երկրորդ կարգը, հասարակական զբոսատեղերը հենց սկզբից էլ նրան այնքան չէին գրավում, ուրիշ ո՞վ կար և ի՞նչ կար: 
Հարկավոր էր նրան մեկը, որ փոքր-ինչ թեթևացներ նրա մենակությունը, և այդ մեկը — Աննան էր, որ իր կանացի բնական ընդունակությամբ ու սիրով, իր գալու հենց առաջին օրից ունեցավ նրա վրա իր բարերար ազդեցությունը: 
Եվ, իրավ, Աննայի ներկայության ժամանակ Զազունյանն այլևս այնպես չէր զբաղեցնում Էմմայի միտքն ո՛ւ սիրտը, ինչպես առաջ, այդ «օտար մարդու» պատկերը հետզհետե աղոտանում էր նրա հիշողության մեջ: 
Աննան գիտեր նրան զբաղեցնել, նա գալիս էր առավոտյան վաղ, գնում էր գիշերն ուշ: 
Զաքարն ամենայն անկեղծությամբ սիրեց նրան, նա իրեն երախտապարտ էր համարում դեպի այդ կինը և չգիտեր, թե ինչով և երբ կարող է հատուցանել նրան իրեն արած «երկնային ծառայության» համար, ինչպես ասում էր նա:

Օրերն անցնում էին: 
Էմման շարունակում էր ավելի ու ավելի քիչ մտածել Զազունյանի մասին, իսկ երբեմն կատարելապես մոռանում էր նրան: 
Դեպի Զազունյանը տածած զգացմունքը սառչում էր նրա սրտի մեջ և այլևս այնպես չէր անհանգստացնում նրան: 
«Փառք աստծո», մտածում էր նա ազատ և ուրախ շնչելով, «հազիվհազ ազատվեցի»: 
Եվ նա սիրով ու երախտագիտությամբ նայում էր Աննային — իր «ազատչին»: 
— Սիրելիս, ի՞նչ պետք է անեի ես առանց քեզ, — ասում էր նրա այդ հայացքը:

— Ինչո՞ւ ես ինձ այդպես նայում, Էմմա, — հարցնում էո Աննան այդպիսի դեպքերում:

— Որովհետև դու հրեշտակ ես:

— Որ աստված է ուղարկել, ինչպես ասում է ամուսինդ:

— Այո:

— Բայց տարաբախտաբար, ինձ պոզեր են պակաս, — ասում էր Աննան ծիծաղելով:

— Այո, եթե պոզերը միայն սատանաներին չեն պատկանում, — նկատում էր էմման: 
— Իրավ, Աննա, — ասում էր նա կարճ լռությունից հետո, — ինչո՞ւ դու այդքան լավն ես:

— Ճոթ կամ միրգ խո չեմ, որ լավ լինեմ, կանչում էր Աննան ծիծաղելով:

— Չէ, Աննա, ասա, ինչո՞ւ դու այդքան լավն ես:

— Ես չգիտեմ «լավն» եմ թե վատը, միայն գիտեմ, որ քեզ շատ եմ սիրում:

— Ուրեմն պատճառն ա՞յդ ել:

— Չգիտեմ:

— Այ, ես էլ քեզ եմ շատ սիրում, հապա ինչո՞ւ ես քեզ պես լավը չեմ:

— Դարձյալ «լավ»…	Լավը ո՞րն է, է՛: 
Բարեսի՞րտ, առո՞ղջ, կենսուրա՞խ:

— Չէ, չէ, լավը... լավն ուրիշ է... 
Այ, լա՛վն այն է, որ…	երբ ես քեզ տեսնում եմ, և դու նստած ես մոտս, ինչպես հիմա, քեզ շատ եմ սիրում:

— Ինքդ էլ չես հասկանում, ինչ ես ասում, — ծիծաղում էր Աննան:

— Ի՞նչ անեմ, դու խո հասկանո՞ւմ ես:

— Լավ, հետո՞:

— Հետո այն, որ դու ասում ես, թե լավն ես նրա համար...
— Ես այդ չեմ ասում, ասում եմ...
— Ասում ես, ասում... 
Դու ասում ես, թե լավն ես նրա համար, որ ինձ շատ ես սիրում: 
Ես էլ քեզ եմ շատ սիրում, հապա ինչո՞ւ, ասում եմ, ես էլ քեզ պես լավը չեմ:

— Դու ի՞նչ գիտես, թե «լավը» չես:

— Հաա՞, ե՞ս էլ լավն եմ:

— Չգիտեմ «լավն» ես թե չէ, — ասում էր Աննան ժպտալով, — միայն երբ ես քեզ տեսնում եմ, և ղու նստած ես մոտս, ինչպես հիմա, քեզ շատ եմ սիրում:

Էմման այդ խոսքերի վրա ծիծաղելով երեխայի նման ընկնում էր նրա վզովը և համբուրում էր նրան:

Այսպես անցավ մոտ մի ամիս: 
Էմմայի սիրտը բոլորովին խաղաղեց: 
Ժամանակավոր ալեկոծությունից հետո նրա կյանքը շարունակեց անցնել նույն կարգով, ինչպես առաջ. Զաքարը նրա աչքում նորից դարձավ նույն բարի, իրեն պաշտող ամուսինը, նույն զվարճախոսը և նույն «ծիծաղելին», ինչ որ առաջ. Արամիկը նույնպես այլևս այն «չար» և «փչացած» տղան չէր, ինչ որ իր «հիվանդության» ժամանակ, դա էլ նրա աչքում նորից երեխաների նույն կատարելատիպն էր ինչպես առաջ: 
Ծառաների վրա տեղի-անտեղի այլևս չէր բարկանում: 
Կերակուրն ուտում էր նույն ախորժակով, ինչպես առաջ, քնում էր նույնպես հանգիստ, ինչպես առաջ — մի խոսքով, ամեն ինչ առաջվա ընթացքն ստացավ: 
Ընդհակառակն՝ այժմ նրա կյանքն առաջվանից է՛լ ավելի լավ և աննկատելի սկսեց անցնել, որովհետև վաղեմի սիրելի, ընկերուհին — իր «ազատիչ հրեշտակը» — մոտն էր:

Սակայն, չնայելով, որ նրա սիրտը սառել էր դեպի Զազունյանը նա այլևս առաջվա նման շատ չէր մտածում այդ մարդու մասին, այնուամենայնիվ, ի ներքուստ անհամբեր սպասում էր նրա վերադարձին: 
Ամեն անգամ, երբ ամուսինը տուն էր գալիս, նա ակամա մի տեսակ հարցական և անհամբեր-հետաքրքիր հայացքով նայում էր նրան, թե արդյոք լուր կամ հեռագիր չունի՞ Զազունյանից, ե՞րբ է գալու նա: 
Զազունյանի հեռանալուց հետո ոչ մի անգամ նրա անունը չէր հիշել ամուսնու մոտ: 
Զաքարն էլ նրա հիվանդության պատճառով համարյա բոլորովին մոռացել էր իր վաղեմի բարեկամին, բայց երբ հիվանդությունն անցավ, և նրանց կյանքն սկսեց ընթանալ սովորական կերպով, նա նորից հիշեց Զազունյանին և սկսեց խոսել նրա մասին: 
Սովորաբար, երբ խոսք էր բացվում Զազունյանի մասին, պատմում էր զանազան արկածներ նրա կյանքից, որոնց մեջ նա այս թե այն կերպ միշտ հերոս էր ներկայացնում: 
Զաքարը պատմում էր հիացմունքով, մեկը տասն էր շինում, ոչ մի գովասանք չէր թողնում, որ չշռայլեր իր բարեկամի հասցեին, բոլորովին չկասկածելով, թե դրանով ինչ էր շարժում կնոջ սրտում... 
Էմմայի՝ Զազունյանի վրա սիրահարվելու մասին ունեցած կասկածը նա բոլորովին վանել էր մտքից:

— Ո՞վ է այդ Զազունյանը, պ. Զաքար, — մի անգամ հարցրեց նրան Աննան, որ ներկա էր նրա այդպիսի պատմություններից մեկին:

— Զազունյանը... 
Զազունյանն իմ ամենալավ և ամենասիրելի ընկերն է, — պատասխանեց նրան Զաքարը: 
— Մի զարմանալի ազնիվ և առաքինի մարդ:

— Չե՞ք չափազանցում, — ժպտալով նկատեց նրան Աննան: 
— Այդ ածականները մի տեսակ խորթ են թվում ինձ:

— Չեք հավատում ինձ, հարցրեք Էմմային, — ասաց Զաքարը: 
— Էմմա, — դարձավ նա կնոջը, — ինքդ ասա, ի՞նչպիսի մարդ է Զազունյանը:

— Այո, Զազունյանը լավ մարդ է, — պարզ կերպով պատասխանեց Էմման:

— «Լավ», — նկատեց նրան Աննան և ծիծաղեց:

Էմման նայեց նրան և նույնպես ծիծաղեց:

— Էմման ինքն էլ չէր հավատում, երբ ես նրան գովում էի, բայց հիմա՝ տեսնո՞ւմ եք, — ասաց Զաքարը:

— Բայց ո՞վ է այդ մարդը, որ ես չեմ ճանաչում, — հարցրեց Աննան: 
— Ձեր տուն գնում-գալի՞ս էր:

— Ի՛նչպես չէ, — պատասխանեց Զաքարը: 
— Եթե մի երկու, երեք շաբաթ առաջ գայիք, կտեսնեիք նրան այստեղ. նա համարյա ամեն օր մեր տանն էր լինում: 
Երբ դուք եկաք, նա նոր էր հեռացել այստեղից: 
Ահա գուցե շուտով կվերադառնա, և դուք կտեսնեք, կծանոթանաք նրա հետ: 
Այսօր-վաղը սպասում եմ հեռագրի կամ իրեն:

— Ո՞ւր է գնացել:

Զաքարը պատմեց նրան, թե ուր և ինչ բանի համար է գնացել Զազունյանը:

— Շուտով մեկ գա տեսնեմ, թե ով է ձեր այդ «ազնիվ» և «առաքինի» մարդը, — ասաց Աննան: 
— Դուք այնքան գովում եք նրան, որ ակամա շարժում եք հետաքրքրությունս:

— Կգա, կտեսնեք, կծանոթանաք և անձամբ կհամոզվեք, որ ես ճշմարիտ եմ ասում, — պատասխանեց Զաքարը: 
— Զագորսկուն մի քանի անգամ տեսա, Էմմա, — դարձավ նա կնոջը: 
— Հարցրի, թե ի՞նչ տարաձայնություն է պատահել նրա և Զազունյանի միջև, բայց նա, չնայելով, որ կոնցերտի գիշերն ասացեք թե երևի այդ մի անգամ կիմանամ, բայց հիմա ասում է, որ այդ մի գաղտնիք է, որ ինքը չի ասի: 
Ինչքան խնդրեցի, չասաց: 
Ես զարմանում եմ, ճշմարիտ, թե ինչ գաղտնիք պետք է լինի: 
Զազունյանին էլ մի քանի անգամ խնդրեցի, որ ասի, բայց նա էլ ոչինչ չէր ասում, միշտ հետաձգում էր: 
Հավատացիր, ես շատ հետաքրքրվում եմ դրանով:

Էմման ոչինչ չասաց. նա միայն հոնքերը կիտեց և քթի պնչերը լայնացրեց:

— Իսկ այդ Զագո՞րսկին ով է, — հարցրեց Աննան:

— Զագորսկի չէ, Զագորսկի...
— Երևի դա էլ մի ուրիշ «ազնիվ» և «առաքինի» մարդ է: 
Զաքարը ծիծաղեց:

— Չէ, Զագորսկին մի շատ ճարպիկ և ազատամիտ մարդ է, — ասաց նա: 
Դա էլ իմ վաղեմի ընկերն է, ինչպես Զազունյանը: 
Փոխգնդապետ է:

— Նոր մարդիկ են: 
Զագորսկի... անպատճառ լեհ է:

— Այո, լեհացու արյուն էլ է խառը:

— Էմման ծանո՞թ է նրա հետ:

— Ուզում էի ծանոթացնել, չուզեց:

— Ինչո՞ւ:

— Չգիտեմ, ամեն մեկի հետ, ասում է, չեմ ուզում ծանոթանալ:

— Ա, երևի ձեր այդ «շատ ճարպիկ» և «ազատամիտ» մարդը հեռու է «զարմանալի ազնվությունից» և «առաքինությունից», — նկատեց Աննան ծիծաղելով:

— Ինչո՞ւ դուք այդպես եք կարծում, — հարցրեց Զաքարը:

— Որովհետև տեսնո՞ւմ եք, Էմման այն առաջինի հետ... ի՞նչպես է նրա ազգը:

— Զագոր... 
Զազունյան:
...
— Զազունյանի հետ ուզեցել է ծանոթանալ, ծանոթացել է և գովում է նրան, իսկ այդ Զաբոր…	Զագորսկու հետ չի կամեցել ծանոթանալ, չի ծանոթացել և, ինչպես երևում է, չի հավանում նրան: 
Այնպես չէ՞, Էմմա:

— Դու էլ զարմանալի ես, Աննա, — առանց նրան նայելու, թեթև անբավականությամբ նկատեց նրան Էմման: 
— Ես նրա հետ ի՞նչ գործ ունեմ, որ հավանեմ կամ չհավանեմ նրան: 
— Ուրիշ բան չկա՞ խոսելու, որ նրանց մասին եք խոսում:

Աննան ձեռքերը դրեց նրա ծնկների վրա, առաջ թեքվեց դեպի նրա դեմքը, խորամանկությամբ նայեց նրա աչքերի մեջ և հանկարծ ծիծաղեց:

— Ինչո՞ւ «ազնիվ» և «լավ» մարդու մասին խոսելիս էլ չասացիր, որ ուրիշ բաների մասին խոսենք, — նկատեց նա:

Էմման սաստիկ կարմրեց:

— Ի՛նչ չար ես, Աննա, — ոտները հատակին խփելով, բացականչեց նա բարկացած և վեր կացավ տեղից: 
— Այնպիսի բաներ ես ասում, որ ակամա շփոթեցնում ես մարդու:




 --------------------------------------- 


Եվ նա դժգոհ հեռացավ դեպի լուսամուտը:

Աննան դեռ կարճ ժամանակ մնաց նստած, հետո լուռ, ժպտալով վեր կացավ, մոտեցավ նրան և գրկեց նրա իրանը:

— Ինչ նեղսիրտ ես, Էմմա,-ասաց նա կամաց,-ես կատակ էի անում, իսկ դու... մեկ նայիր քթիդ, ինչքան է կախվել, իսկ հոնքերդ, իսկ շրթունքներդ...
Նա բարձրաձայն ծիծաղեց և ամուր համբուրեց նրա քունքը:

— Դեհ, հաշտվենք, հաշտվենք, սիրելիս,-ասաց նա: 
— Ներիի ինձ, էլ չեմ ասի... 
Դեհ, շուտ, թե չէ... լաց կլինեմ:

Էմման աչքի տակով նայեց նրան ու սկսեց անձայն ծիծաղել:

— Ա, հաշտվեցի՛նք, հաշտվեցի՛նք — երեխայի նման բացականչեց Աննան և, թողնելով նրան, սկսեց ծափահարել: 
— Հաշտվեցի՛նք, հաշտվեցի՛նք — կրկնեց նա, դարձյալ գրկեց նրան և համբուրեց:

Զաքարը, նստած իր տեղը, լուռ նայում էր նրանց և երջանիկ բարեսրտությամբ շարունակ ժպտում էր:

20
Անցավ դարձյալ երկու շաբաթ: 
Օրը շաբաթ էր: 
Էմման սպասում էր ամուսնուն ճաշի: 
Այդ օրն Աննան ինչ-որ պատճառով չէր եկել: 
Էմման նստած էր մենակ և նույն օրվա լրագիրը ձեռքին՝ կարդում էր: 
Վերջապես Զաքարն եկավ: 
Նա այնպես ներս վազեց կնոջ մոտ, որ Էմման մինչև անգամ վախեցավ:

— Հեռագի՛ր, Էմմա, հեռագի՛ր — բացականչեց նա, ձեռքին մի թուղթ շարժելով — Զազունյանը գործը տարել է և գալիս է: 
Վաղն առավոտյան այստեղ կլինի: 
Ահա կարդա:

Նա ձեռքի թուղթը ձգեց կնոջ ծնկների վրա
Հեռագրի անունը լսելով, Էմմայի սրտում հանկարծ ինչ-որ շարժվեց, երկյուղ էր արդյոք այդ, թե ուրախություն, ինքն էլ չգիտեր, միայն զգաց, որ սիրտն սկսեց թրթռալ: 
Նա մեքենայաբար վերցրեց ծնկներից հեռագիրը և լուռ կարդաց հետևյալը, որ միևնույն էր, թե չկարդար, որովհետև դրանից ոչինչ չհասկացավ սաստիկ շփոթված լինելու պատճառով. «Գործս տարա: 
Վաղն՝ առավոտյան գնացքով այստեղ եմ: 
Զազունյան»: 
Նա մեկ էլ կարդաց, դարձյալ ոչինչ չհասկացավ և հեռագիրը լուռ մեկնեց Զաքարին: 
Նրա ձեռքը թեթև դողում էր:

— Ի՞նչպես է, վերջապես գալի՞ս է, թե ոչ, — կանչեց Զաքարը, հեռագիրն առնելով:

— Ի՞նչպես ես ներս ընկնում, վախեցրիր, — հանգիստ, մինչև անգամ սառնությամբ նկատեց նրան Էմման:

— Ուրախությունից, ուրախությունից, սիրելիս: 
Ներիր, եթե վախեցրի: 
Աննան չի՞ եկել այսօր, մեկ նրան էլ ավետեմ: 
Դիմավորելու դո՞ւ էլ կգաս երկաթուղու կայարան:

— Ե՞ս ինչու պիտի գամ, — այս անգամ արդեն ուղղակի սառնությամբ պատասխանեց Էմման, առանց նրան նայելու:

— Հա, քո կամքն է, — շտապով վրա բերեց Զաքարը: 
— Առավոտյան այնպես վաղ, ես ինքս էլ չեմ տանի քեզ, ո՞վ գիտե, դարձյալ չմրսես, ավելի լավ է, ես մենակ կգնամ, կդիմավորեմ և հենց այնտեղից ուղղակի կբերեմ այստեղ թեյի: 
Ի՞նչ կասես:

— Ինչպես կամենում ես, — պատասխանեց Էմման և վեր կացավ տեղից: 
— Ասե՞մ սեղան պատրաստեն, — հարցրեց նա:

— Իհարկե, իհարկե: 
Ուրեմն այդպես. վաղն առավոտյան...
Էմման է՛լ չլսեց նրան և դուրս գնաց:

Սեղան նստած ժամանակ նա համարյա բոլորովին չէր խոսում և եթե խոսում էր, այն էլ սառնությամբ, սակայն, երեկոյան, երբ Աննան եկավ նրա մոտ, նա հանկարծ սաստիկ ուրախություն զգաց, ինքն էլ չիմացավ, ինչ բանի համար:

— Ավետիք տամ ձեզ, տ. Աննա, — բացականչեց Զաքարը: 
— Զազունյանը գալիս է:

— Ա, վերջապե՛ս, — ասաց Աննան:

— Դուք ցանկանում էիք նրան տեսնել և ահա վաղն առավոտյան անպատճառ կտեսնեք:

— Այո, ես շատ եմ հետաքրքրվո՛ւմ տեսնել ձեր այդ զարմանալի՝ «ազնիվ» և «առաքինի» մարդուն:

— Վաղը, վաղն առավոտյան: 
Այսօր ես հեռագիր ստացա նրանից, վաղն առավոտյան գնացքով այստեղ կլինի, այնտեղից նրան ուղղակի պետք է բերեմ մեր տուն թեյի: 
Դուք էլ, իհարկե, այստեղ կլինեք և կծանոթանաք նրա հետ:

— Սքանչելի՛, սքանչելի՛, — կանչեց Աննան շինծու ուրախությամբ: 
— Բայց ի՞նչ ես կարծում, Էմմա, — դարձավ նա ընկերուհուն. — կհավանե՞մ ձեր... ըը... ի՞նչպես է նրա ազգը... 
Զազունյանին: 
Կհավանե՞մ:

— Զարմանալի հարց ես տալիս, ես ի՞նչ գիտեմ, — պատասխանեց Էմման ծիծաղելով:

— Չէ, այնուամենայնիվ:

— Կարծում եմ, որ կհավանես:

— Հա-ա՛»... 
Ախ, ի՛նչ լավ կլինի: 
Բայց գիտե՞ք ինչպիսի մարդ եմ երևակայում նրան: 
Ես նրան երևակայում եմ հիսունևյոթ տարեկան...
— Ո՛ւֆ, — կոմիկական սարսափով հառաչեց Զաքարը — Ի՞նչ եք ասում. նա հազիվ քառասուն տարեկան լինի:

Էմման սկսեց ծիծաղել:

— Ի՞նչ անեմ, ուզում է քսան տարեկան լինի, բայց ես նրան հիսունևյոթ եմ երևակայում, — ասաց Աննան:

— Դեհ, որ այդպես է, ասեք վաթսուն տարեկան, էլի:

— Չէ, հիսունևյոթ: 
Ես նրան երևակայում եմ հիսունևյոթ տարեկան, երկար, մինչև կուրծքը ալեխառն մորուքով, ծիծեռնակի թևերի նման բեղերով...
— Ո՛ւֆ ՛ուֆ, — շարունակեց հառաչել Զաքարը, — իսկ Էմման ծիծաղեց:

— ... 
Հագուստը փոքր-ինչ հնացած, ճխլտված և անճոռնի, — շարունակեց Աննան: 
— Աչքերը շարունակ ժպտում են, դեմքից միշտ մեղր է կաթում, ձայնը բարակ է: 
Կանանց հետ ծանոթանալիս՝ մինչև գետին գլուխ է տալիս և ամենաընտիր կոմպլիմաններ ասում: 
Բարևելիս ամուր և երկար սեղմում է ձեռքը: 
Ամենքի հետ, առանց բացառության, սիրով է խոսում և ամեն մի դեպքից օգուտ է քաղում, որ ձեզ որևէ ծառայություն մատուցի: 
Շատախոս է, փոքր-ինչ — ներեցեք — թեթևամիտ, պարծենկոտ և, վերջապես, բռնոթի է քաշում:

— Ո՛ւֆ, — այս անգամ իսկապես սարսափած գոռաց Զաքարը և ծիծաղից թուլացավ:

— Ի՛նչ ես ասում, Աննա, ի՞նչ ես ասում, — միևնույն ժամանակ կանչեց Էմման և նույնպես ծիծաղից թուլացավ:

— Ի՞նչ է, ոչ մի նմանություն չկա՞ իմ և ձեր Զազունյանի միջև, — հարցրեց Աննան:

— Մի գիծ անգամ, մի գի՛ծ, — ասաց Զաքարը փոքր-ինչ հանգստանալով ծիծաղից: 
— Բռնոթի՛ է քաշում, — մտաբերեց նա և դարձյալ ծիծաղից թուլացավ:

— Բռնոթի քաշելը ո՞րտեղից գտար, — ասաց Էմման, շարունակելով ծիծաղել:

— Դե ի՞նչ անեմ, որ իմ երևակայած Զազունյանը բռնոթի է քաշում, — պատասխանեց Աննան նույնպես ծիծաղելով:

Գիշերը Էմման չկարողացավ քնել: 
Զազունյանի մոտալուտ գալուստը արդեն սկսել էր բորբոքել նրա սրտի մեջ դեպի նա ունեցած զգացմունքը, որը, ըստ երևույթին, բոլորովին սառել և հանգիստ էր տվել նրան: 
Մտքերը նորից թռչում էին դեպի այդ «օտար մարդը», երևակայությունը նորից ստեղծում էր նրա պատկերը, ամեն ոք և ամեն ինչ նորից սկսում էր ծածկվել թանձր քողով, և նրա առջև սկսում էր փայլել միայն այդ պատկերը: 
Իսկ այն գիտակցությունը, որ վաղն առավոտյան պետք է տեսնի Զազունյանին, խոսի նրա հետ, նրա սիրտը լցնում էր անհուն բերկրությամբ: 
Վա՛ղը, վա՛ղը... 
Ինչո՞ւ գիշերն այդքան դանդաղ է անցնում... ե՞րբ պետք է լուսանա,,.
Վերջապես լուսացավ: 
Զաքարը շտապեց դեպի երկաթուղու կայարան, իսկ Էմման մնաց տանը, հագնվեց և մինչև Զազունյանի գալը շուտ-շուտ մոտենում էր հայելուն, նա երկար ժամանակ կանգնած էր մնում հայելու առջև: 
Այլևս այնպես անհամբեր չէր, ինչպես գիշերը, մինչև անգամ ուզում էր որ Զազունանը ուշ գա, որովհետև իրեն մի տեսակ հուզված և շփոթված էր զգում և ուզում էր ժամանակ վաստակել, որպեսզի փոքր-ինչ անցնի այդ արտասովոր հուզմունքն ու շփոթությունը, և ինքը կարողանա Զազունյանին հանգիստ ընդունել: 
Նա այնքան էլ ուրախ չէր, ինչպես գիշերը. ինչ-որ թեթև տխրություն պաշարել էր նրան, և մի տեսակ անհասկանալի երկյուղ ճմլում էր նրա սիրտը:

«Ախ, գոնե Աննան գա շուտով», ասում էր ինքնիրեն, երբ տեսնում էր, որ հուզմունքն ու շփոթությունը ոչ թե անցնում, և ընդհակառակն՝ հետզհետե սաստկանում. է. «Մենակ... վախենում եմ…»:

Զաքարն ու Զազունյանն ուշանում էին, գնացքը վաղուց արդեն ժամանած պետք է լիներ: 
Անհամբերությունը նորից պաշարեց նրան: 
նա նստեց լուսամուտի առջև և սկսեց դուրս նայել: 
Օրը կիրակի լինելով, փողոցը սովորականից ավելի կենդանություն էր ստացել Մարդիկ անցուդարձ էին անում: 
Ծառաներն ու աղախինները՝ կողովները ձեռքներին՝ կամ գնում էին շուկա, կամ վերադառնում էին շո՛ւկայից: 
Եղանակը տաք էր: 
Գարնանային առողջարար օդն ախորժելի թարմությամբ շոյում էր մարդու դեմքը: 
Փողոցում տնկած հակակի ծառերն արդեն բավական ծաղկել էին: 
Նրանց նորածիլ կանաչ տերևները լուսավորված առավոտ յան արևի ոսկեշող ճառագայթներով՝ պսպղում և կարծես կայծեր էին արձակում: 
Ամբողջ քաղաքը ժպտում էր: 
Հեռվից լսվում էր եկեղեցիների մեծ և փոքր զանգակների ուրախ ղողանջյունը: 
Հրաշալի էր եղանակը: 
Էմման հանկարծ նորից անհուն բարկություն զգաց, ինչ-որ քաղցր ու թեթև մի զգացմունք ախորժելի կերպով ճմլեց նրա սիրտը: 
Նա ժպտաց, ձեռքերը ջղաձգորեն տարածեց օդի մեջ, որպես թե մեկին գրկելով, բռնեց իր ուսերից և արմունկներն ամուր սեղմեց կրծքին: 
նույն րոպեին նրա սիրտն այն աստիճան թրթռաց, որ մինչև անգամ ցավ տվեց:

«Ա՛խ, ա՛խ, — շշնջաց նա. խոնարհվեց ծնկների վրա ու ցնցողաբար կուչ եկավ:

Կարճ ժամանակ մնաց այդ դրության մեջ: 
Փողոցից կառքի դղրդոց լսվեց: 
նա վեր թռավ տեղից և լուսամուտից ցած նայեց: 
Կառքով եկողները Զաքարն ու Զազունյանն էին: 
Զազունյանին տեսնելուն պես՝ մի դող անցավ նրա ամբողջ մարմնով: 
Շտապով մոտեցավ հայելուն, մազերը, հագուստն ուղղեց և մեքենայաբար, կարծես սաստիկ հոգնած, նստեց:

Մի քանի րոպեից հետո Զաքարը մտավ շտապով:

— Էմմա, ի՞նչ ես շինում, — ասաց նա, — եկ, Զազունյանը եկավ:

Էմման վեր կացավ և դուրս գնաց նրա ետևից:

21
Հյուրասենյակում Զազունյանը կանգնած էր լուսամուտի մոտ և հանում էր շագանակագույն ձեռնոցները: 
Էմմային տեսնելուն պես՝ արագ մոտեցավ նրան:

— Բարև ձեզ, տիկին, — ասաց ժպտալով և ամուր սեղմեց նրա ձեռքը:

— Բարի լինի ձեր գալուստը, — պատասխանեց էմման: 
Այժմ նա իրեն բոլորովին համարձակ էր զգում: 
— Շնորհավորում եմ, գործը տարել եք:

— Շատ շնորհակալ եմ: 
Բայց այժմ ի՞նչպես եք զգում ձեզ, տիկին, — հարցրեց Զազունյանը, մի առանձին հայացքով նայելով նրան: 
— Զաքարն ասաց, որ դուք հիվանդ էիք
— Այո, փոքր-ինչ մրսել էի…	հիմար բան էր, — պատասխանեց Էմման:

— Ով գիտե, ինձ ճանապարհ դնելու գիշերը մրսեցիք, այն գիշեր բավական ցուրտ էր: 
Ճշմարիտ, խիղճս ինձ տանջում է, տիկին, որ ես եմ եղել ձեր մրսելու պատճառը:

— Ախ, դուք մի այնպիսի մեծ նշանակություն եք տալիս այդ բանին, — ասաց Էմման փոքր-ինչ կարմրելով: 
— Խնդրեմ նստեցեք: 
Ես ձեզ երկար ժամանակ սպասում էի թեյի:

— Հա, գիտե՞ս ինչու այսքան ուշացանք, էմմա, — ասաց Զաքարը: 
— Ես խո ուզում էի Զազունյանին կայարանից ուղղակի այստեղ բերել, բայց որովհետև հետը ճամպրուկ-մամպրուկ ուներ, այդ պատճառով դեռ գնացինք հյուրանոց, մի սենյակ վարձեցինք, ճամպրուկ-մամպրուկն այնտեղ թողինք և մինչև հագուստը փոխեց, մինչև այս, մինչև այն, մինչև հյուրանոցից դուրս եկանք, մինչև կառք նստեցինք, մինչև եկանք, մինչև կառքից իջանք, մինչև զանգը քաշեցինք, մինչև ծառան դուռը բաց արեց, մինչև բարձրացանք և մինչև ներս մտանք այստեղ, արդեն բավական ուշացանք: 
Հիմա վազեմ ասեմ, որ մեզ թեյ հրամցնեն:

Եվ իսկապես դուրս վազեց:

Զազունյանը, հակառակ իր սովորության, համարյա շարունակ նայում էր Էմմային. նրա հայացքը և՛ տխուր էր, և՛ քնքուշ, և՛ հետաքնին, կարծես փայփայում էր և միևնույն ժամանակ ինչ-որ բան էր որոնում Էմմայի դեմքի վրա, որ և՛ հաջողվում էր, և՛ չէր հաջողվում գտնել: 
Այնինչ այդ հայացքը շփոթեցնում էր Էմմային: 
Նա չէր կարողանում համարձակ նայել Զազունյանին և շուտ-շուտ կարմրում էր: 
Զազունյանը վերջապես դադարեց նրան նայել զննող հայացքով:

— Ուրեմն, փառք աստուծո, տիկին, այժմ լավ եք, — ասաց նա, կարծես, թեթևացած մի ծանր բեռից:

— Այո, այժմ ինձ կատարելապես առողջ եմ զգում, — պատասխանեց Էմման և, խոսքը փոխելով, հարցրեց, թե ի՞նչպես սկսվեց և ի՞նչպես անցավ նրա գործը, որովհետև չէր ուզում, որ իր հիվանդության մասին երկար խոսվի:

Զազունյանը համառոտակի պատմեց իր դատի ընթացքը:

Կարճ ժամանակից հետո եկավ և Աննան: 
Էմման և Զաքարն անմիջապես ծանոթացրին նրան Զազունյանի հետ: 
Սենյակը մտնելուն պես տեսնելով Աազունյանին, Աննան իսկույն հասկացավ, որ նա է: 
«Ա՛, ահա թե ով է սրանց «զարմանալի ազնիվ» և «առաքինի մարդը», մտածեց նա, նայելով Զազունյանի փոքր-ինչ այրված, լուրջ դեմքին և լայն, այրական թիկունքին: 
նրան տեսնելու հենց առաջին վայրկյանից նա հիասթափվեց իր երևակայած Զազունյանի վերաբերմամբ, ինչքա՛ն զանազանություն... նա հիշեց Զաքարի «ուֆ» «ուֆը» և, նայելով նրան, ակամա ժպտաց: 
— Իսկապես որ — ո՛ւֆ, ո՛ւֆ, պ. Զաքար, — կարծես ասում էր նրան:

Նա զննողաբար նայեց Էմմայի պայծառ և միևնույն ժամանակ շփոթված դեմքին:

— Ինչո՞ւ այսքան ուշացար, Աննա, — հարցրեց նրան Էմման: 
— Ես քեզ այսօր ավելի վաղ էի սպասում:

— Եկեղեցումն էի, սիրելիս, — պատասխանեց Աննան: 
— Մինչև պատարագը կվերջանար, բավական ժամանակ անցավ: 
Էլ տուն չգնացի, եկեղեցուց ուղղակի այստեղ եկա: 
Իսկ դու եկեղեցի գնո՞ւմ ես, — հարցրեց նա:

— Ինչպես չէ, — պատասխանեց Էմման: 
— Ոչ մի կիրակի ես եկեղեցուց ետ չեմ ընկնում, միայն այսօր չկարողացա գնալ, որովհետև սպասում էի պ. Զազունյանին:

— Ցավում եմ, տիկին, որ իմ պատճառով իզուր ետ եք ընկել եկեղեցուց, — ասաց Զազունյանը:

Էմման թեթև կարմրեց
— Ոչինչ, պ. Զազունյան, — աննկատելի հեգնությամբ պատասխանեց նրա տեղ Աննան: 
— Թանկագին հյուրի համար մի օր եկեղեցուց ետ ընկնելը, կարծում եմ, այնքան էլ մեծ զոհաբերություն չպետք է լինի:

Աննան իր ծանոթանալու հենց առաջին օրից զգում էր, որ Զազունյանի հետ ուրիշ կերպ չէր կարողանում խոսել, եթե ոչ հեգնորեն, ինչո՞ւ — ինքն էլ չէր հասկանում, բայց միևնույն ժամանակ նա մի տեսակ հաճույք էր զգում նրա հետ խոսելիս և ուզում էր խոսել:

— Եկեղեցի մենա՞կ ես գնում, — հարցրեց նա Էմմային:

— Ոչ, Արամիկին էլ հետս եմ տանում:

— Հապա պ. Զաքա՞րը, — հարցրեց Աննան, նայելով Զաքարին:

— Այդ բանում ես ծույլ եմ և ժամանակ էլ չունեմ գնալու, — շտապով ասաց Զաքարը և ծիծաղեց:

— Չլինի՞ թե դուք էլ մեր նոր մոդի երիտասարդներին եք ուզում հետևել:

— Օ՛յ, Շտրաուսի կապիկների՞ն, — կանչեց Զաքարը:

— Ինչո՞ւ դուք այդպես ստորացնում եք մեր երիտասարդությանը, — նկատեց նրան Աննան: 
— Ի նկատի ունեցեք, որ ես մեր երիտասարդության զարգացած մասն ունեմ աչքի առջև, իսկ զարգացած մասն ամեն բանի, առավելապես կրոնական խնդիրների վերաբերությամբ համոզմունքով է գործում:

Եվ Աննան նայեց Զազունյանին, կարծելով, թե նա կպատասխանի իրեն (նա այդ խոսակցությունը բաց արեց իսկապես նրա համար, որ Զազունյանին խոսեցնել տալ, բայց Զազունյանը լուռ էր:

— Այսինքն դուք ուզում եք ասել հաստատ համոզմունքով, — վրա բերեց Զաքարը:

— Կարող եք և այդպես հասկանալ, — ասաց Աննան, դարձյալ նայելով Զազունյանին:

— Գիտե՛մ, գիտե՛մ, — պատասխանեց Զաքարը: 
— Իհարկե հաստատ համոզմունքով է գործում, աստծու չեն հավատում — Դարվին, կրոն չեն ընդունում — Ռուսո, իսկ Դարվին+Ռուսո=	նիհիլիզմ, ոչնչականություն:

Ամենքը ծիծաղեցին նրա այդ համեմատության վրա, իսկ ինքը — ավելի:

— Հա, — Արսեն, հանկարծ դարձավ նա Զազունյանին, — ասում են, որ նիհիլիստների համար ոչ մի, թեկուզ բնատուր, բարոյական օրենք չկա. և ոչ մի աստվածային կամ մարդկային օրենքով իրենց կապված չեն համարում և խիղճ էլ չեն ճանաչում, ճի՞շտ է այդ:

— Այդպիսի դեպքում, կարծում եմ, որ երկրորդ ջրհեղեղ պետք է լիներ, — պատասխանեց Զազունյանը: 
— Իհարկե, մարդկությունը դեռ այդ աստիճանին չի ընկել և չի կարող ընկնել:

— Կընկնի, կընկնի, — բացականչեց Աննան: 
— Անպատճառ կընկնի և — շատ շուտով: 
Խոր թափանցողություն և խոր հասկացողություն չի հարկավոր, որպեսզի ամեն մեկն այդ բանում չհամոզվի: 
Նայեցեք ձեր շուրջը, նայեցեք առօրյա կյանքին՝ ո՛ր երկրում և ո՛ր ազգության մեջ որ ուզում եք, — և դուք կտեսնեք, որ բարոյականությունը ծանր հիվանդի նման հազիվհազ կանգնում է ոտքի վրա, և այսօր թե վաղն անպատճառ պետք է ընկնի, մեռնի: 
Դրա տեղ անբարոյականությունը Դամոկլեսի սրի նման կախված է մարդկության գլխին և ամեն րոպե սպառնում է իջնել իր գործը կատարելու: 
Մի քայլ էլ դեպի անբարոյականություն — և ամեն ինչ վերջացած է մարդկության համար: 
Նրա վիճակն արդեն վճռված է:

— Իմ կարծիքով, սխալվում եք, տիկին, — պատասխանեց Զազունյանը. մարդկության վիճակը դեռ չի վճռված, նրա վիճակը դեռ չի վճռված, նրա վիճակը նոր է որոշվում: 
Ճշմարիտ է, բարոյականությունը ներկա ժամանակում, ըստ երևույթին, ընկած է և կարծես այդ իսկապես այդպես էլ է, ըստ երևույթին, ինչպես դուք ասացիք, նա նմանում է ծանր հիվանդի, որ այսօր թե վաղը պետք է ընկնի, բայց, իմ կարծիքով, դուք շատ եք շտապում դատավճիռ կարդալու: 
Բարոյականությունը ծանր հիվանդի նմանեցնելով, դուք այդ հիվանդի վրա նայում եք հուսահատ հիվանդատիրոջ նման, որ ձեռքերն արդեն լվացել, ետ է նստել, այնինչ` եթե դուք ուզում եք իսկապես իմանալ գործի Էությունը, պետք է նայեք ոչ թե այդպես, այլ փորձառու բժշկի նման: 
Ինչպես որ ծանր հիվանդն ունենում է ճգնաժամ — կրիզիս, որ վերջնականապես որոշում է նրա դրությունը, այսինքն՝ որ նա կամ պետք է մեռնի, կամ պետք է առողջանա, նույնպես և մարդկությունը. — մարդկության ներկա ծանր դրությունը նրա ապագայի ճգնաժամն է. այդ ճգնաժամը վերջնականապես կվճռվի, թե արդյոք մարդկությունը պե՞տք է մեռնի — այսինքն՝ բարոյապես բոլորովին ընկնի՞, թե պետք է առողջանա — այսինքն բարոյապես վերածնվի:

— Ուրեմն միևնույն է, ես չեմ կարող նայել և իբրև փորձառու բժիշկ, — ասաց Աննան, — քանի որ փորձառու բժիշկն էլ չգիտե, թե ինչո՞վ իսկապես կվերջանա հիվանդության ճգնաժամը — մահո՞վ, թե առողջությամբ: 
Եվ ի՞նչ օգուտ դրանից:

— Ինչո՞ւ չէ, — պատասխանեց Զազունյանը: 
— Փորձառու բժիշկը, եթե նա լավ հասկացող է, հետևելով հիվանդության ճգնաժամին, այնուամենայնիվ, դարձյալ մի հետևանքի վրա ավելի կարող է պնդել, քան թե մյուս հետևանքի վրա. իսկ այդ մեծ բան է, այստեղ դարձյալ հույս կա:

— Բայց դուք ո՞ր կողմն ավելի եք հակված մարդկության վերաբերմամբ, — հարցրեց Աննան դարձյալ աննկատելի հեգնությամբ, — դեպի բարոյականության կատարյալ անկո՞ւմն, թե՞ դեպի բարոյական վերածնություն:

— Դեպի բարոյականության վերածնություն:

— Ուրեմն մարդկության ներկա դրության ճգնաժամին հետևելով դուք ա՞յդ եզրակացության եք եկել, ա՞յդ հետեվանքի վրա ավելի եք պնդում:

— Այո:

— Արդյոք կարո՞ղ եմ հարցնել, ինչ հիմունքով:

— Այն հիմունքով, որ յուրաքանչյուր մարդ խիղճ ունի:

— Ի՞նչ բան է «խիղճը», ես չեմ հասկանում,-ասաց Աննան, որ ի ներքուստ սկսել էր գրգռվել, ինքն էլ չիմանալով, թե ինչու:

— Խիղճը գիտակցությունն է, — պատասխանեց Զազունյանը:

— Յուրաքանչյուր մարդ առանց բացառության գիտակցություն ունի:

— Ունի, բայց մեկինն ավելի զարգացած է, մյուսինն՝ ավելի թույլ — այդ դաստիարակությունից և մտավոր զարգացումից է կախված, լավ դաստիարակություն ստացած և կրթված մարդու գիտակցությունը զարգացած է, իսկ անխնամ թողածինը — թույլ: 
Բայց բանն այդ չէ. բանն այն է, որ երկուսն էլ ունեն գիտակցություն, ուրեմն և — խիղճ: 
Հայտնի է, որ արյունարբու ավազակ-մարդասպաններն անգամ հասկանում և զգում են իրենց արարքի վատությունը:

— Ինձ հայտնի չէ, և ես ոչ ոքի չեմ հավատա, մինչև որ ինձ ինքն արյունարբու ավազակ-մարդասպանն այդ բանում անձամբ չխոստովանի, — պատասխանեց Աննան:

Նա այլևս չէր կարողանում իրեն զսպել, գրգիռն ակամա երևան էր գալիս:

«Խոսում է այնպես, կարծես իրենից ավելի խելոք մարդ չկա աշխարհիս երեսին, — մտածում էր նա, — այստեղ գառներ է գտել, ուզում է խաբել, իրեն անսխալական ցույց տալ... ուրույն մտքեր է հայտնում իբր թե…:

Զաքարը, որ հայտնի չէր, թե ինչ հրաշքով այդքան ժամանակ լուռ էր, հանկարծ, ինչպես ասում են, կոտրած գդալի պես մեջ ընկավ, բայց Էմման տեսնելով, որ խոսակցությունն Աննայի պատճառով քանի գնում, այնքան սուր ընթացք է ստանում, անսպասելի հմտությամբ վերջ տվեց նրանց վիճաբանությանը:

22
Զազունյանի և Մարկոսյանների միջև բարեկամությունն իսկապես այժմ սկսվեց: 
Այս անգամ Զազունյանն առանց այլևայլության արդեն ինքն էր հաճախում նրանց տուն, և շաբաթվա մեծ մասը նրանց միմյանց մոտ կարելի էր տեսնել: 
Իհարկե, նրանց ընկերության մեջ պակաս դեր չէր կատարում և Աննան: 
Չնայելով, որ ինչ-ինչ անհասկանալի պատճառներով նա հենց սկզբից չսիրեց Զազունյանին, բայց և այնպես այդ մարդու ներկայությունը նրա համար բոլորովին անախորժ չէր. մինչև անդամ, երբ պատահում էր, որ Զազունյանը բացակա էր լինում Մարկոսյանների տնից, նա կարծում էր, թե մի բան պակաս է, և այդ պակասն իսկույն լրանում էր, երբ Զազունյանը գալիս էր: 
Զազունյանի հետ խոսում էր միշտ հեգնող եղանակով, ինչպես առաջին օրը. ամեն բանում աշխատում էր հակառակել նրան, և այդ պատճառով օր չէր պատահի, որ նրանք որևէ բանի մասին չվիճաբանեին միմյանց հետ: 
Զազունյանը նույնպես հենց առաջին օրից չսիրեց նրան և, չնայելով, որ այդ կնոջ ներկայությունն — ընդհակառակն — անախորժ էր նրա համար, այնուամենայնիվ, նա դեպի Աննան նույնքան քաղաքավարի և հարգանքով էր վերաբերվում, որքան և դեպի Էմման: 
Սակայն, ինչ էլ որ լիներ, այնուամենայնիվ, ժամանակը բոլորի համար էլ անցնում էր ուրախ և աննկատելի կերպով:

Այնինչ Էմման օր-օրի վրա սարսափով տեսնում և զգում էր, որ ինքն իսկապես սիրահարված է Զազունյանի վրա, ապա թե ոչ` ի՞նչ էր նշանակում այն անհուն ուրախությունը, որ Զազունյանն իր ամեն գալովը բերում էր նրա համար, ի՞նչ էր նշանակում սրտի այն երջանիկ թրթիռը, որով ամեն անգամ նա հանդիպում էր Զազունյանին, ի՞նչ էր նշանակում այն առանձին ախորժելի զգացումը, որով նայում էր նա Զազունյանին, լսում էր նրան, ի՞նչ էր նշանակում այն անտանելի սպանիչ զգացումը, որ պաշարում էր նրան, երբ մի օր չէր տեսնում Զազունյանին. ի՞նչ էր նշանակում... մի խոսքով՝ ի՞նչ էր նշանակում այն մշտական տենդային դրությունը, որի մեջ նա զգում էր իրեն: 
Միառժամանակ քնած զգացմունքը նո՛րից զարթել էր նրա կրծքի մեջ և այս անգամ արդեն այնպիսի ուժով էր սկսել գործել, որ թվում էր, թե այլևս ոչ մի Աննա չէր կարող այդ զգացմունքը նորից քնեցնել, հանգստացնել: 
Այդ արդեն առաջվա զգացմունքը չէր առաջվա զգացմունքը մի թեթև քամի էր, որ հազիվ շարժում էր ծառերի կատարները, բայց այժմյան զգացմունքը մի ահեղ փոթորիկ էր, որ, հետզհետե սաստկանալով, սպառնում է ահագին կաղնիներ հիմն ի վեր տապալել՝ անարգել առաջ սլանալու համար: 
Սկզբում Էմման այդ զգացմունքին անձնատուր եղավ կուրորեն, առանց մտածելու, և այդ ժամանակ նա իրեն կատարելապես երջանիկ էր զգում, բայց մի անգամ, երբ ամուսինը նրան գուրգուրում էր, հանկարծ, մի ակնթարթում սոսկալի թույն ընկավ նրա սրտի մեջ, և այդ օրից արդեն սկսվեց նրա համար անասելի հոգեկան տանջանքների ժամանակը նա միանգամից զգաց, թե որքան սարսափելի է իր դրությունը: 
Դառն գիտակցությունն, ինչպես շիկացած երկաթ, շանթում էր նրա ուղեղն ու սիրտը:

«Ի՞նչ անեմ, ի՞նչ անեմ», անտանելի հուսահատությամբ մտածում էր նա: 
«Այս ի՞նչ կրակ է սրտումս — ո՞ւր փախչեմ: 
Ի՞նչպես ազատվեմ այս անտանելի դրությունից…	Գոնե Զաքարն այնքան բարի չլինի, այնքան լավը չլինի, գոնե նա վատ վարվելիս լինի ինձ հետ…	ինչո՞ւ ես ատում եմ նրան, զզվում եմ նրանից... այն ժամանակ ես կփախչեի նրա հետ, հավիտյան նրանը կլինեի, նրա աղախինը, նրա ստրուկը կլինեի... տեր աստված, տեր աստված...»:

Եվ ինչպես մի մարդ, որ, հանկարծ սթափվելով տեսնում է իրեն շրջապատված կրակի ահռելի բոցերով և ոչ մի տեղից, ոչ մի կողմից ելք չի գտնում ազատվելու համար, նույնպես և նա — ո՛ր կողմից էլ քննում, կշռում էր իր դրությունն, ամեն կողմից տեսնում էր իրեն շրջապատված տանջանքով և հուսահատությամբ: 
Մի ելք միայն կար այդ դրությունից ազատվելու համար, այն է՝ Զազունյանի ընդմիշտ հեռանալը, բայց այդ այն աստիճան սոսկալի էր թվում նրան, որ նա մինչև անգամ չէր ուզում, վախենում էր այդ մասին մտածել, նրան թվում էր, նա զգում էր, թե Զազունյանի հեռանալուն պես վշտից և հուսահատությունից անպատճառ կմեռնի ինքը: 
Ընդհակառակն, նրա բոլոր մտավոր և հոգեկան աշխարհը մարմնացել էր միայն այն անհուն ցանկության մեջ, որ Զազունյանը միշտ իր մոտ, իր աչքի առջև լինի:

«Ի՞նչ անեմ, ի՞նչ անեմ», անդադար մտածում էր նա տանջվելով և ոչ մի տեղից պատասխան չէր ստանում այդ «ի՞նչ անեմ»-ին:

Այնինչ Զազունյանը շարունակում էր հաճախել նրանց տուն: 
Նրան տեսնելուն պես, կարծես, մի կախարդական զորությամբ, Էմմայի տանջանքն իսկույն չքանում էր, և դրա տեղ նրա սիրտը լցվում էր անհուն ուրախությամբ, բայց նա ամեն կերպ աշխատում էր զսպել իրեն, որպեսզի ոչ մի բանով չմատնի իրեն, մանավանդ այն ժամանակ, երբ Աննան ներկա էր լինում, որովհետև ոչ ոքից այնքան չէր վախենում, որքան Աննայից: 
Առանց այն էլ նրան թվում էր, թե Աննան արդեն ամեն բան հասկանում է և իրեն միշտ հետամուտ էր լինում, միշտ կասկածավոր աչքով է նայում: 
Նա սկսեց խորշել Աննայից.. ի՞նչ-որ, անհայտ մի զգացմունք ետ էր մղում նրան իր վաղեմի ընկերուհուց և այլևս թույլ չէր տալիս այնպես մտերիմ լինել նրա հետ, ինչպես առաջ: 
Նա մինչև անգամ զգում էր, որ Աննան հետզհետե ընկնում էր իր աչքում, և մի տեսակ ատելության զգացմունք բույն էր դնում իր սրտի մեջ դեպի նա, մանավանդ այն ժամանակ, երբ Զազունյանի մասին խոսք ընկնելով, Աննան միշտ իրեն հատուկ հեգնությամբ էր խոսում նրա մասին: 
Շատ անգամ Աննայի խոսակցության այդ հեգնական ձևը և Զազունյանի հասցեին շռայլած արհամարհական ածականներն այն աստիճան անտանելի էին թվում նրան, որ նա քիչ էր մնում ուղղակի արգելեր նրան, որ նա Զազունյանի մասին այլևս ոչ մի խոսք չարտասանի: 
Երբեմն էլ նրան թվում էր, թե Աննան Զազունանի մասին այնպես աննպաստ խո՛սում է միայն նախանձից, թեև տեսնում էր, որ Աննան իրեն ցույց է տալիս նույն քնքուշ մտերմական սերը, ինչ որ առաջ և նրա վարմունքի մեջ, ըստ երևույթին, հակառակորդուհու մի նշույլ անգամ չկա: 
Պակաս չէր տանջվում նաև այն ժամանակ, երբ Զազունյանի մասին խոսում էր Զաքարը, չնայելով, որ նա Զազունյանի մասին միշտ հիացմունքով էր խոսում: 
Մի անգամ, այլևս չկարողանալով համբերել, նա մինչև անգամ բարկացած կանչեց Զաքարի վրա.
— Քանի՞ գովես, քանի՞... հազար անգամ լսել ենք:

Աննան այնպիսի արարածներից էր, որոնք մի հայացքով իմանում են, թե բանն ինչումն է, և որոնց սուր դիտողությունից հազիվ թե հնարավոր է լինում որևէ բան ծածկել, այդ պատճառով նկատում էր, թե ինչ է կատարվում Էմմայի մեջ, մանավանդ որ Էմման, չնայելով իր բոլոր նախազգուշություններին, այնքան էլ լավ չէր կարողանում պահել իրեն: 
Սկզբում Աննան այդ բանին համարյա նշանակություն չէր տալիս, նա կարծում էր, թե մի աննշան տպավորություն էր, որ Զազունյանի պես գեղեցիկ մարդիկ սովորաբար թողնում են մանկահասակ կանանց վրա, քանի որ նրանք նոր են, խորհրդավոր են, և կարծում էր, որ ժամանակի հետ անցնելով Զազունյանի այդ խորհրդավորությունը, կանցնի և Էմմայի վրա թողած տպավորությունր, այդ պատճառով նա ուշադրություն չէր դարձնում այդ բանի վրա: 
Բայց տեսնելով, Զազունյանի թողած տպավորությունը հասարակ, անցողիկ տպավորություն չէ, Աննան սկսեց լուրջ ուշադրություն դարձնել այդ բանի վրա: 
Էմման նրան տակավին շատ անփորձ էր թվում, և այդ պատճառով նա իր բարոյական պարտքն էր համարում նախազգուշացնել ընկերուհուն այն վտանգավոր ճանապարհից, որի վրա անգիտակցորեն ոտք էր դրել նա: 
Մի քանի անգամ փորձեց այդ բանի մասին խոսք բանալ Էմմայի հետ, բայց ինչ-որ անհասկանալի պատճառով թե՛ սիրտ չէր անում և թե ժամանակը հարմար չէր լինում: 
Վերջապես մի անգամ առավոտյան հաստատ վճռականությամբ նա գնաց Էմմայի մոտ պարզապես խոսելու այդ մասին:

23
Ամեն անգամ, երբ նա գալիս էր Էմմայի մոտ, ժպտալով կամ ծիծաղելով ուղղակի ներս էր վազում նրա սենյակը, բայց այս անգամ նրա դեմքի վրա ոչ ծիծաղ կար, ոչ ժպիտ: 
Ներս մտավ ծանր, հաստատուն քայլերով և մինչև անգամ չնայեց Էմմային:

Էմման նստած էր լուսամուտի առջև: 
Ձեռագործը ձախ ձեռքին՝ դրել էր ծնկան վրա, իսկ աջ ձեռքի արմունկը լուսամուտի տախտակին հենած և կզակն ափի վրա դրած` շարունակ նայում էր դեպի դուրս: 
Ինչպես երևում էր, ընկղմված էր մտածմունքների մեջ, բայց Աննայի մտնելուն պես՝ հանկարծ սթափվեց և հարցական-զարմացական հայացքով նայեց նրան:

— Էմմա, ես ուզում եմ քեզ հետ մի բանի մասին խոսել, — ասաց Աննան դարձյալ չնայելով նրան և ձեռնոցները դուրս քաշելով ձեռքերից:

Էմման դեռ կարմրեց, հետո գունատվեց: 
Իսկույն հասկացավ, թե բանն ինչումն է, և հպարտ, մինչև անգամ արհամարհական դիրք ընդունեց, կարծես դրանով ուզում էր ասել — ասա՛, քեզնից չեմ վախենում:

— Ի՞նչ բանի մասին, — հարցրեց նա, աշխատելով որքան կարելի է ձայնին հանգիստ եղանակ տալ:

Աննան հանեց ձեռնոցները, վերցրեց գլխարկը, համարյա շպրտեց բազկաթոռի վրա, արագ մոտեցավ նրան և, կանգնելով նրա առջև, համարձակ նայեց նրա աչքերին:

— Դու սիրահարված ես Զազունյանի վրա, — ասաց նա:

Էմման թեև գիտեր, որ նա այդ պետք է ասեր և առաջուց պատրաստվել էր նրան համարձակ դիմավորելու, բայց այնուամենայնիվ դարձյալ չկարողացավ չկարմրել և չգունատվել: 
Նա ոչինչ չպատասխանեց և, իբրև թե սաստիկ զարմացած, միայն աչքերը չռեց:

— Ճիշտ չէ՞, — հարցրեց Աննան, շարունակ նայելով նրա աչքերին:

Էմման գլուխը բացասական կերպով շարժեց:

— Ճիշտ չէ, — պատասխանեց նա ծանրո՛ւթյամբ:

— Սիրահարված չե՞ս, — կրկնեց Աննան:

— Սիրահարված չեմ, — նույն կերպով պատասխանեց Էմման:

Աննան հոնքերը կիտեց, և նրա դեմքը խիստ արտահայտություն ստացավ:

— Ինձնից ծածկո՞ւմ ես, — հարցրեց նա ծանրությամբ:

— Քեզնից ոչինչ չեմ ծածկում և ոչինչ չունեմ ծածկելու, — համարձակ կերպով պատասխանեց Էմման:

— Դու սո՛ւտ ես ասում, — կանչեց Աննան:

— Ես սուտ չեմ ասում:

— Սուտ ես ասում, ասում եմ:

— Սուտ չեմ ասում:

Աննայի դեմքը նորից հանգիստ արտահայտություն ստացավ:

— Ես գիտեմ, որ դու սիրահարված ես, — հանդարտ և համոզող ձայնով ասաց նա:

— Դու սխալվում ես:

— Չեմ սխալվում, Էմմա:

Էմման իբրև թե տարակուսանքով վեր քաշեց ուսերը և, չպատասխանելով, դեմքը դարձրեց դեպի դուրս:

— Էմմա, ասա ճիշտը, ինձնից մի ծածկիր, — համոզող ձայնով կրկնեց Աննան:

— Դե որ գիտես՝ սիրահարված եմ, էլ, ի՞նչ կանես իմ ասելը, — հեգնորեն նկատեց Էմման, դեպի դուրս նայելով:

— Ես ուզում եմ, որ դու ինքդ այդ հաստատես:

— Սա քեզ ասում եմ, որ սիրահարված չեմ:

— Ասա, ասում եմ:

— Զարմանալի է, ի՞նչ ասեմ, քանի որ ոչինչ չկա, — անհամբերությամբ կանչեց Էմման, արագ դեպի նա դառնալով:

— Ասա, ասում եմ, — կրկնեց Աննան:

Էմման նայեց նրան թշնամաբար:




 --------------------------------------- 


— Դու կատա՞կ ես անում, — հարցրեց նա:

— Ես կատակ չեմ անում, Էմմա:

— Հապա՞:

— Ես լուրջ կերպով եմ խոսում, շատ լուրջ կերպով:

— Ի՞նչ ես ուզում ինձնից:

— Խոստովանիր, որ սիրահարված ես Զազունյանի վրա:

— Տեր աստված, — անհամբեր արտասանեց Էմման:

— Խոստովանի՛ր, ասում եմ:

— Դիցուք թե սիրահարված եմ, — հանկարծակի վճռականությամբ ասաց Էմման և սաստիկ ատելությամբ նայեց նրան:

— «Դիցուք թե» չէ հարկավոր:

— Լա՛վ, սիրահարված եմ, այո՛, սիրահարված եմ Զազունյանի վրա. ի՞նչ ես ուզում ինձնից, — կանչեց Էմման և վեր թռավ տեղից:

Աննան կարճ ժամանակ նայեց նրան լուռ:

— Գիտե՞ս, ես այդ պարզ խոստովանանքի տեղ եմ ընդունում, Էմմա, — ասաց նա:

— Ասում եմ՝ սիրահարված եմ Զազունյանի վրա, հիմա՞, ի՞նչ ես ուզում ինձնից, — կրկնեց Էմման, իրեն համարյա կորցնելով: 
Նա սաստիկ գունատվել էր, շրթունքները նկատելի կերպով դողում էին, աչքերը փայլում էին և սպիտակ ճակատի վրա կարմիր բծեր էին երևան եկել:

Այնինչ Աննան հանգիստ տխրությամբ նայում էր նրան:

— Գիտե՞ս, Էմմա, ես քեզ այժմ բոլորովին չեմ կարողանում ճանաչել, — կարճ լռությունից հետո ասաց նա կամաց: 
— Սերը քեզ բոլորովին փոխել է:

— Ի՞նչ ես ուզում ինձնից, ի՞նչ, ասա՛, — կանչեց Էմման:

— Երբ հանգստանաս, այն ժամանակ կասեմ, իսկ հիմա ինձ չես հասկանա– թեթև հառաչելով ասաց Աննան և, հեռանալով նրանից, նստեց մի աթոռի վրա:

Էմման այս անգամ նայեց նրան արհամարհական հայացքով:

— Գլխիս վերակացու է եկել, — ասաց նա, իբրև թե ինքն իրեն, և շտապով դուրս գնաց, դուռն ամուր շրխկացնելով իր ետևից:

Աննան արագ նայեց նրան, վեր թռավ և վազեց նրա ետևից, բայց դռան մոտ հանկարծ կանգ առավ և դառնությամբ ժպտաց:

— Ախ, սիրելիս, ինչպես խելքդ կորցրել ես, — շշնջաց նա մեղմ տխրությամբ և վերադարձավ, նստեց իր տեղը:

Գիտենալով, որ այդ օրն այլևս ոչինչ չի կարող անել և իր մնալն ավելորդ է, մինչև անգամ ավելի կգրգռի Էմմային, նա շուտով վեր կացավ և հեռացավ սաստիկ տխուր ու ծանր սրտով: 
Բոլորովին չէր նեղանում էմմայից, որովհետև հասկանում էր, որ նրա փոփոխության պատճառը միայն սերն է, նա միայն մտահոգվում էր սիրելի ընկերուհու համար, որ այդքան կուրորեն անձնատո՛ւր էր եղել այդ սիրուն, որը, նրա համոզմունքով, կորստաբեր էր:

«Ո՛չ, ոչ՛, — մտածում էր նա, — ես չեմ թողնի այդպես, այն դիմակավոր սրիկան կկործանի այդ խղճուկին և բավական չէ միայն դրան, նա այն խեղճ մարդո՛ւն — Զաքարին էլ կթշվառացնի... իսկ Արամիկը... 
Չէ՛, չէ՛, ինչ ուզում է լինի, չեմ թողնի այդպես,,. Ախ, սրիկա՛, սրիկա՛…»:

Սաստիկ կատաղությունը բորբոքվել էր նրա սրտում Զազունյանի դեմ, և նա դեռ ոչ ոքի այնպես չէր ատել, ինչպես այդ մարդուն: 
Նրա կատաղությունն ու ատելությունն ավելի ևս բորբոքվում էին, երբ տեսնում էր, որ ինքը բոլորովին անզոր է այդ մարդու դեմ կռվելու:

24
Հետևյալ առավոտյան նա դարձյալ գնաց Էմմայի մոտ: 
Զաքարը տանը չէր, ինչպես և նախորդ օրը: 
Աղախինը հայտնեց նրան, որ տիկինը ննջարանումն է և ոչ ոքի չի ընդունում:

— Եվ ոչ ի՞նձ, — կանչեց Աննան:

— Տիկինն այդպես հրամայեց, — պատասխանեց աղախինը:

— Ես նրան ցույց կտամ «տիկինն այդպես հրամայեց», — ասաց ինքնիրեն Աննան և շտապեց դեպի Էմմայի ննջարանը: 
Նա բռնեց դռան փականքից և առաջ հրեց: 
Դուռը փակ էր ներսից:

— Էմմա, բա՛ց արա, — կանչեց նա:

Ներսից ձայն չկար:

— Էմմա, բա՛ց արա, — կրկնեց նա:

Դարձյալ ձայն չկար:

— Չե՞ս լսում, էմմա:

Նա շարժեց դուռը:

— Ո՞վ է, — վերջապես լսվեց ներսից Էմմայի ձայնը:

— Ես եմ, բաց արա:

— Հիմա չեմ կարող ընդունել:

— Ասում եմ՝ բաց արա:

— Հիվանդ եմ:

— Բաց արա, քեզ ասում եմ:

— Աննա, խնդրում եմ, հիմա ինձ հանգիստ թող:

— Բաց արա, թե չէ կկոտրեմ դուռը, — կանչեց Աննան և դուռը ուժգին չրխկչրխկացրեց:

«Ախ», լսվեց ներսից մի հուսահատական հառաչանք, և դուռը բացվեց:

Նրա առջև կանգնած էր Էմման գունատ և անշարժ:

Նրանք միաժամանակ նայեցին միմյանց, որպես երկու կատաղի, անհաշտ թշնամիներ:

— Չե՞ս ամաչում... չե՞ս ամաչում... չե՞ս ամաչում, — կանչեց Աննան հետզհետե ձայնը բարձրացնելով: 
— Դու գժվե՞լ ես, թե... 
Ինչո՞ւ էիր դուռը փակել և չէիր ուզում ինձ ներս թողնել, ինչո՞ւ էիր փակել, ասա, տեսնեմ: 
Նրա համա՞ր, որ ես ուզում եմ քեզ սխալ ճանապարհից հեռացնել, նրա համա՞ր, որ ես քեզ ուզում եմ կորստյան անդունդից հեռացնել, նրա համա՞ր, որ ես քեզ, աստված գիտե, թե ինչպես եմ սիրում: 
Խելագա՛ր, անմի՛տ, մեկ մտածիր, թե ի՛նչ ես անում, ի՛նչ սոսկալի թշվառություն ես պատրաստում քեզ, ամուսնուդ և երեխայիդ համար... 
Ի՞նչ ես տեսել այն սրիկայի, այն կեղծավորի, այն, այն... դիմակավոր ավազակի մեջ, որի համար այդպիսի գժո՛ւթյուններ ես անում: 
Անմի՛տ, անմի՛տ, դու ամուսին ունես, դու որդի ունես: 
Ախր այն սրիկան Զաքարի մի եղունգն անգամ չարժե, ո՞ւմ ես թողնում և ո՛ւմ գիրկն ես ընկնում, խելքդ ո՞րտեղ է:

Հոնքերը կիտած, քթածակերը լայնացրած և ձեռքերը բռունցք կազմած Էմման կանգնած` էր նրա առջև անշարժ և, առանց ձայն-ծպտուն հանելու, սառն, արհամարհանքով շարունակ նայում էր հատակին:

— Սիրում ես, ո՞վ է քեզ դրա համար մեղադրում, — շարունակեց Աննան քիչ հանգստանալով: 
— Դու ի՞նչ մեղավոր ես, որ սիրում ես... բայց խո հասկանո՞ւմ ես, որ այդ սերը ներելի չէ քեզ, որ դու իրավունք չունես, քո պայմաններո՛ւմ սիրելու ուրիշին, ուրեմն, ինչո՞ւ չես ուզում, որ քանի ուշ չէ, դրա դեմն առնելու համար խելք ելքի տանք, մի բան անենք: 
Ինչո՞ւ այդ ծածկում ես ինձնից և դեռ դուռդ փակում ես իմ առջև: 
Մի՞թե կարծում ես, որ ես քո վատն եմ ցանկանում, ես, որ մանկական հասակիցս քեզ միշտ հոգով շատ սիրել եմ: 
Ի՞նչպես չես տեսնում այն սոսկալի թշվառությունը, որ դու ինքդ պատրաստում ես քեզ համար, դեռ մի կողմը թողնենք Զաքարին ու Արամիկին... 
Եկ, եկ նստենք այստեղ և խոսենք հանգիստ, եկ:

Եվ նա, բռնելով Էմմայի ձեռքից, համարյա քարշ տվեց նրան իր ետևից, նստեցրեց, իսկ ինքը նստեց նրա դիմաց:

— Գիշերը չեմ քնել քո մասին մտածելով, — շարունակեց նա: 
— Երեկվանից դես ես իմը չեմ, քո տեղ ես եմ տանջվում, և դու դեռ իմ առջև փակում ես դուռդ... 
Ախ, է՛մմա, է՛մմա, ի սեր աստծո, խելքի արի, խելքի, թե չէ... 
Մոռացիր այն սրիկային, այն ավազակին, նա քեզ չի տալ այն, ինչ որ դու ես ցանկանում, նա միայն կթշվառացնի քեզ, երդվում եմ, որ կթշվառացնի: 
Դու չգիտես, թե ինչպիսի մարդ է նա, — ի՛նձ հարցրու, ե՛ս եմ ճանաչում նրան. Ամեն նայելովս թափանցում եմ նրա հոգին, նրա այն կոռեկտ, գեղեցիկ դիմակի տակ հազար և տասն հավար սատանա կա թաքնված, ի՞նչ ես նայում նրա արտաքինին կամ ի՞նչ ես նայում Զաքարին, որ իր. անմիտ և անմեղ գովասանքներով նրան երկինք է բարձրացնում. Զաքարը միամիտ մարդ է, քեզնից ավելի շուտ խաբվող — դու ի՛նձ լսիր ի՛նձ, ուրիշ ոչ ոքի և, աստված է վկա, չես զղջա: 
Ախր մեկ այս էլ մտածիր, նրան որ սիրում ես, այդ աստիճան որ անձնատուր ես եղել այդ սիրույն, որ ոչ մի միջոցով չես ուզում դրա դեմն առնել, վերջն ի՞նչ պետք է անես, ինչո՞վ պետք է այդ բոլորը վերջանա: 
Պետք է տունդ, տեղդ, ամուսնուդ, որդուդ թողնես և փախչե՞ս նրա հետ, հա՞... պետք է անարատ անունդ, պատիվդ զոհե՞ս այն սրիկայի համար... կանե՞ս այդ, հա՞, կանե՞ս... 
Ի՞նչ ես լռել, ինչո՞ւ չես խոսում:

— Դու խոսում ես, է՛լի, ես էլ ի՞նչ խոսեմ, — ասաց հեգնորեն Էմման, որը արհամարհանքով շարունակ նայում էր ուրիշ կողմ:

Աննան աչքի տակից մի զգաստ և խիստ հայացք ձգեց նրա վրա:

— Էմմա, — կարճ լռությունից հետո ասաց նա ծանր և հանդարտ, — մի՞թե ես այլևս քո մտերիմ ընկերուհին չեմ:

Էմման չպատասխանեց:

— Մի՞թե ես այլևս ոչ մի նշանակություն չունեմ քո աչքում: 
Մի՞թե անկեղծ սրտացավությունս և սերս միայն արհամարհանք են շարժում քո սրտում:

Էմման լռում էր:

— Մի՞թե մի թափառական, մի բախտախնդիր սրիկա, որ զբաղված է ուրիշի երջանկությունը գողանալով և անմեղ ընտանիքներ սրբապղծելով, ինձ էլ կարողացավ քո սրտից հանել:

Էմման հանկարծ նայեց նրան, նրա հայացքը կատաղի էր:

— Ի՞նչ ես ուզում ինձնից, — հարցրեց նա խստորեն:

— Այն սրիկային վռնդիր այստեղից, — կանչեց Աննան: 
Էմման նույն հայացքով նայեց նրան և սաստիկ կատաղությունից երկար ժամանակ ոչինչ չկարողացավ պատասխանել:

— Հիմա ե՛ս պետք է ասեմ քեզ՝ խելքի արի վերջապես ասաց նա, և վեր կենալով տեղից, հեռացավ մի կողմը:

— Ի՞նչ, դու կարծում ես, թե այս անկարելի՞ է, — կարճ լռությունից հետո ասաց Աննան» — Ես խո չեմ ասում, թե նրա ցիլինդրը վերցրու և լուսամուտից դուրս շպրտիր կամ թե` ծառաներին հրամայիր, որ վզակոթին տալով դուրս անեն այստեղից: 
Դու. ուղղակի կարող ես հիվանդ ձևանալ և, երբ նա կգա, դուրս չգնալ նրա մոտ, պրծավ գնաց: 
Այդպիսով նա ինքն ամեն բան կհասկանա և ոտը կկտրի այստեղից:

— Խնդրում եմ, բավական է այդ մասին խոսես, ես այլևս չեմ կարող քեզ լսել, — ասաց Էմման և ուզում էր դուրս գնալ:

— Ո՛չ, բավական չէ՛, բավական չէ՛, — կանչեց Աննան, վազելով նրա ետևից և բռնելով նրան, — ես քեզ հանգիստ չեմ տա, մինչև չլսես ինձ, գիշեր-ցերեկ ես կտանջեմ քեզ, մինչև որ դու առաջվա ճանապարհի վրա չկանգնես Զազունյանին վռնդիր այստեղից, ես քեզ ասում եմ
— Թե չէ... — հեգնական ժպիտով հարցրեց Էմման:

— Թե չէ... ես ինքս կխայտառակեմ նրան և կվռնդեմ այստեղից:

Էմման մի ծաղրական-արհամարհական հայացքով չափեց նրան ոտից գլուխ:

— Հետո՞, — հարցրեց նա:

— Հետո նա ավելի շուտ գլուխը քարովը կտա, քան թե այստեղ այլևս ոտք կդնի:

— Իսկ քեզ ո՞վ կվռնդի այստեղից...
— Ոչ ոք:

— Ե՛ս, — խլվելով նրա ձեռքից և գոռոզ հպարտությամբ խփելով իր կրծքին, կանչեց Էմման: 
— Ե՛ս կվռնդեմ քեզ այստեղից, հասկանո՞ւմ ես, ե՛ս... 
Այստեղ նայիր, ո՛վ ո՛ւմ տանն ի՛նչ իրավունքներ է ուզում բանեցնել... 
Խնդրեմ, խնդրեմ... 
Դու ինչ-որ քեզ շատ ես երևակայում... 
Քեզ ոչ ոք չի խնդրել, որ գաս այստեղ կարեկից և սրտացավ լինես... 
Խրատներ ունես՝ տար ուրիշին տուր, այստեղ ոչ ոք հիմար չկա... ամեն մեկը իր խելքը, իր հասկացողությունն ունի: 
Այնտեղ, այնտեղ, — ձեր տանը... այս ուրիշի տունն է...
Եվ դարձյալ մի ծաղրական-արհամարհական հայացքով չափելով նրան ոտից գլուխ, ինքնավստահ, հպարտ քայլերով դուրս դնաց:

Աննան մնաց քարացած:

25
Զազունյանը մինչև իր Շ... գնալն անտարբեր չէր դեպի Էմման. նրա սրտումն էլ սիրո նման ինչ-որ բան էր սկսել շարժվել, որին նա համարյա ոչ մի նշանակություն չէր տալիս, որովհետև այդ միայն հիմարություն էր համարում: 
Եվ դրա համար նա ուներ երկու պատճառ, որոնց նա ահագին նշանակություն էր տալիս. — մեկն այն, որ Էմման ազատ չէր, ամուսին և զավակ ուներ, որոնք նրան սիրո՛ւմ և պաշտում էին, և այդ ամուսինն, իբրև անհատ, իբրև մարդ մի կողմը թողած, իր բարեկամը, իր ընկերն էր, որին դավաճանել չէր կարող, իսկ երկրորդ պատճառը... 
Սակայն երկրորդ պատճառը, ահագին նշանակություն ունենալով հանդերձ, այն աստիճան մեծ դեր էր խաղացել և դեռ շարունակում էր խաղալ նրա բարոյական աշխարհում, որ նա այդ մասին երբեք չէր ուզում մտածել և ամեն կերպ աշխատում էր մոռացության տալ,.. Սակայն առաջին անգամ անջատվելով էմմայից և գնալով Շ..., նա զգաց, որ այն զգացմունքը, որ ինքը կատարյալ հիմարություն էր համարում, այնքան էլ հիմարություն չէր և արդեն կարողացել էր իր համար մի որոշ նշանավոր տեղ բռնել նրա սրտում: 
Ինչպե՞ս, ե՞րբ... — ահա հարցեր, որոնց նա ինքն էլ չէր կարողանում պատասխանել և որոնք նրան, եթե ոչ երկյուղ, գոնե զարմանք էին պատճառում:

«Հիմարություն է, հիմարություն է», դարձյալ չէր ուզում նա հավատալ, չնայելով, որ Էմմայի պատկերը նրա աչքերի առաջից չէր հեռանում, չնայելով, որ այժմ, հակառակ իր սովորության, սկսել էր անձնատուր լինել «հիմար» ցնորքներին, որոնց մեջ նա մի տեսակ քաղցրություն էր զգում, մի տեսակ ախորժելի կաշկանդող ուժ: 
«Հիմարություն է, հիմարություն», անդադար կրկնում էր նա ինքնիրեն: 
«Այս մի տպավորություն է, որ շուտով կանցնի»:

Եվ իրավ, «հիմարությունը» սկզբի օրերում միայն հանգիստ չտալով նրան, այնուհետև սկսեց փոքր առ փոքր խաղաղել, իսկ շաբաթներ անցնելուց հետո նրա սիրտն սկսեց բաբախել սովորական կերպով, Էմմայի պատկերն էլ հեռացավ նրա աչքերի առաջից, «հիմար» ցնորքներն էլ հանգիստ տվին նրան, կարծես բոլորովին ոչինչ չէր էլ պատահել: 
Այդ բանին քիչ չնպաստեց նրա դատի քննությունը, որ սկզբում շատ վատ էր գնում, նա ակամա ստիպված էր ցնորքները մի կողմ թողնել և մտածել իր դատի մասին, նոր միջոցների դիմել, միշտ աչալուրջ մնալ, որպեսզի դատը տանուլ չտա: 
Եվ տանուլ չտվեց: 
Ամեն ինչ վերջացնելով և կալվածքների մասին հարկավոր կարգադրություն անելով, նա պատրաստվեց Թիֆլիս վերադառնալու, իսկ Թիֆլիսից մտադիր էր անմիջապես շարունակելու իր ճանապարհորդությունը: 
Նախքան Թիֆլիս գնալը, նա մտաբերեց Զաքարի խնդիրը և հեռագրեց նրան:

Երկաթուղու երկրորդ կարգի վագոնում նստած՝ նա վերադառնում էր Թիֆլիս, և նրա երևակայության մեջ նորից հարություն էր առնում էմմայի պատկերը և դրա հետ առաջվա «հիմար» ցնորքները նորից պաշարում էին նրան: 
Այդ բանի համար նա այլևս հաշիվ չէր տալիս իրեն, ուրեմն և չէր աշխատում հեռացնել իրենից երևակայության այդ անկոչ հյուրերին, որոնք ինչ-որ գաղտնի զորությամբ գողունի մտնում էին նրա ուղեղը և զբաղեցնում նրան: 
Որքան մոտենում էր Թիֆլիսին, այնքան նրա սիրտը բաբախում էր անհանգստությամբ` նա կարծում էր, որ երկաթուղու կայարանում Զաքարի հետ իրեն կդիմավորի և Էմման, և ինքը նրա երևակայական պատկերի տեղ կտեսնի նրա իսկական պատկերը: 
Ակամա անհասկանալի մի ցնծություն պաշարեց նրան: 
Բայց երբ կայարանում նրան հանդիպեց միայն Զաքարը, նրա այդ ցնծությունը տեղի տվեց մի տեսակ հիասթափության, իսկ երբ Աաքարից իմացավ, որ Էմման նրա մեկնելուց հետո հիվանդացել էր, սկզբում շատ վախեցավ: 
«Չլինի՞ թե սիրահարվել է ինձ վրա», առաջին անգամ այդ միտքը կայծակի արագությամբ անցավ նրա գլխով և, րոպեական երկյուղից հետո, նրա սիրտը թրթռաց մի տեսակ երջանիկ ինքնաբավականությամբ: 
Սակայն մտքումը նա իսկույն ևեթ սկսեց ծիծաղել իր վրա, որ այդքան հեռու գնաց, որովհետև ինչպես իր՝ Էմմայի վրա սիրահարվելը, նույնպես և էմմայի՝ իր վրա սիրահարվելը նա կատարելապես «հիմարություն» էր համարում: 
Այնուհետև նույն օրը տեսնելով Էմմային և սկսելով խոր դիտել նրան, նա մեկ համոզվում էր, որ նա անտարբեր չէ դեպի ինքը, մեկ էլ, իր թերահավատության պատճառով, նրան հակառակն էր թվում, բայց, այնուամենայնիվ, երկու դեպքումն էլ նա ի ներքուստ ավելի հակված էր դեպի վերջին ենթադրությունը:

Օրերն ու շաբաթներն անցնում էին: 
Զազունյանն իր սրտի մեջ եղած «հիմարությանն» այժմ իր իսկական անունն էր տալիս: 
Ինքնախաբեությունով, իհարկե, ոչինչ չէր դառնա, իրականությունն ամեն դեպքում միշտ իրականություն է մնում: 
Օր-օրի վրա նա սարսափով տեսնում էր, որ այդ «հիմարությունն» ահագին ուժ և զորություն է ստանում և անասելի արագությամբ տիրապետում է նրա բոլոր մյուս զգացմունքներին, նրա ամբողջ էությանը: 
Ճանապարհորդությունը շարունակելու միտքը միշտ հալածվում էր նրանից, որպես բռնի ստեղծած ցնորք, երբեմն մտնում էր նրա գլուխը և առանց մի որոշ վճիռ ստանալու, նորից չքանում, անհետանում էր: 
Ուրիշ ավելի քաղցր, ավելի հոգեզմայլ ցնորքներ շարունակ վխտում էին նրա գլխում, որպես կախարդիչ հուրիներ, և նրա բոլոր մտավոր կարողությունը կենտրոնացնում էին միայն իրենց վրա: 
Որքան նա աշխատում էր սառը, լուրջ խոհականությամբ հալածելու իր գլխից այդ ցնորքները և կշռադատելու իր դրությունը, չափելու այն անդունդի խորությունը, որի մեջ աննկատելի կերպով ընկնում էր ինքը, այնուամենայնիվ, այդ բոլորի հետևանքը դարձյալ առաջվա ցնորքներն էին լինում: 
Որքան նա աշխատում էր էմմայից հեռու փախչել, այնքան այդ նորատի, գեղեցիկ կինը որպես մագնիս ձգում էր նրան դեպի ինքը, և նա չէր կարողանում դիմադրել այդ ձգողական ուժին: 
Նա սիրում էր ամենավառ զգացմունքով և անասելի տանջվում էր, որ իր այդ սիրով ոչ իրեն և ոչ Էմմային չի կարող տալ երջանկության մի նշույլ անգամ, այլ, ընդհակառակն, իր հետ նրան էլ: 
սաստիկ ապերջանիկ կդարձնի: 
Նա արդեն բաց է արել սոսկալի թշվառության դուռը և բռնած այդ անմեղ կնոջ ձեռքից՝ ուզում է նրան ներս քաշել այնտեղ... 
Ո՛չ, ո՛չ, թեև արդեն մոտ են այդ թշվառության դռան շեմքին, բայց քանի դեռ ուշ չէ, քանի դեռ չեն կոխել այդ շեմքը, պետք է անհապաղ դրա դեմ միջոցներ ձեռք առնել, պետք է կանգ առնել, առաջ չգնալ, պետք է ետ դառնալ, պետք է... այո՛, պետք է հեռանալ: 
Եթե սիրում է և կամենում է իր սիրո առարկայի երջանկությունը, ապա այդ երջանկությունը, խղճի և առողջ դատողության ասելով, պետք է որոնի միայն իր ընդմիշտ հեռանալու մեջ: 
Հապա այն վեհ, բարոյական պարտականությո՞ւնը, որ դրված է նրա վրա՝ որպես ընկերոջ վրա, այդ բառի ոչ թե սահմանափակ, այլ ամենաընդարձակ, բուն նշանակությամբ: 
Մի՞թե անձնազոհությունը չէ դրա միակ և ուղիղ միջոցը: 
Անձնազոհությո՞ւնը... 
Մի՞թե դա չէ այն երջանկությունը, որի ետևից վազում է մարդկությունը, բայց այդ որսում է դրա այլանդակած ուրվականը միայն... 
Մի՞թե սերը չէ դեպի ընկերն, ուրեմն և ինքնուրացությունը, անձնազոհությունն ընկերի համար: 
Ինքնուրացություն, անձնազոհություն... 
Մի՞թե բառը միշտ բառ պետք է մնա, հապա գո՞րծը...
26
«Եվ այդպես, վճռված է. պետք է հեռանալ», մի անգամ, շատ երկար մտածելուց հետո, ասաց ինքն իրեն Զազունյանը և սկսեց հագնվել: 
Նա ուզում էր վերջին կամ նախավերջին անգամ այցելել Մարկոսյաններին և մի կամ երկու օրից հետո... բարի ճանապարհ: 
Ինչպես ուղեցույցի սլաքը, որ ինչպես էլ բռնում ես, միշտ դեպի հյուսիս է դառնում, նույնպես և նա — ինչ կերպ և ինչ կողմից էլ որ քննության էր ենթարկում իր դրությունը, խիղճը և առողջ դատողությունը միշտ կանգ էին առնում այն բանի վրա, որ պետք է հեռանա:

Մի կերպ, կարծես տենդի մեջ, հագնվելով, նա դուրս եկավ և դիմեց դեպի Մարկոսյանների տուն:

Երեկո էր, արևն արդեն մայր էր մտել: 
Չնայելով, որ նա ուղղակի գնում էր Մարկոսյանների տուն, բայց տակավին երկմիտ էր՝ գնա՞, թե ոչ, որովհետև կարծում էր, որ նրանք այդ ժամանակ, գուցե, դուրս եկած կլինեն զբոսանքի, մանավանդ որ եղանակը շատ գեղեցիկ էր. բացի դրանից, նա հենց սկզբից վախենում էր, զգում էր, որ ինքը անկարող կլինի իր բերանով հայտնելու էմմային, որ ինքը մի կամ երկու օրից հետո պետք է հեռանա, այդ նրան միևնույնն էր թվում, թե ինքն իր բերանով պետք է կարդար իր դատավճիռը: 
Նա գնում էր և հետզհետե քայլերը դանդաղեցնում: 
Որքան առաջ էր դնում, այնքան նրա մտքերն անկանոն ընթացքը տանում, այնքան նրանք հեռանում էին վերջնական վճռից: 
— Արդյոք գնա՞, թե չգնա, արդյոք նրանք տանը կլինե՞ն, թե ոչ, և եթե տանը լինեն, արդյոք Էմմայի ներկայությամբ հայտնի՞ Զաքարին իր հեռանալու մասին, թե սպասի մի ուրիշ անգամի... արդյոք լավ չի՞ լինի, եթե մի քանի օրով հետաձգի իր հեռանալը: 
Չնայելով, որ վերջին խնդիրը նա արդեն վճռել վերջացրել էր, բայց այժմ մի անհասկանալի զորությամբ այդ վճիռը հետզհետե թուլանում էր և խնդիրը նորից քննություն էր պահանջում:

Այդպիսի տատանումների մեջ էր նա, երբ հանկարծ տեսավ Զաքարին կառքով անցնելիս: 
Զաքարը նույնպես տեսավ նրան և կառքն իսկույն կանգնեցնել տվեց: 
Զազունյանն իջավ մայթից և մոտեցավ նրան:

— Ո՞ւր ես գնում, — հարցրեց Զաքարը, ձեռք տալով նրան: 
— Եկ նստիր, գնանք մեր տուն:

Զազունյանը նստեց: 
Կառքն առաջ անցավ:

— Գալիս էի ձեր տուն, — պատասխանեց Զազունյանը:

— Հա-ա՞... փառք աստծո: 
Երևի այս երկու օրը ոտներիդ հինա էիր դրել, որ չէիր գալիս: 
Տխուր նստում ենք, տխո՛ւր վեր կենում: 
Չէ, եղբայր, դեռ սկզբից չպետք է գայիր մեր տուն, բայց որ մի անգամ եկար, այլևս իրավունք չունես մի օր անգամ բացակայելու. ես այդպես եմ հասկանում բարեկամությունը: 
Դու խո գիտես, որ քո ներկայությունն առանձին բավականություն է պատճառվում մեզ, էլ ի՞նչ ես նազ ու տուզ ծախում: 
Հավատացիր, Արսեն, որ առանց քեզ մենք շատ տխուր ենք լինում, մանավանդ որ Աննան էլ այս երկու-երեք օրը, չգիտեմ ինչ պատճառով, այլևս չի գալիս մեր տուն: 
Երևի դու և նա միասին խոսք եք կապել, որ մեզ բոլորովին մենակ թողնեք:

Զազունյանին խիղճն սկսեց տանջել, ինչպիսի՞ միամիտ բարեսրտություն և ի՛նչքան խոր, անկեղծ հավատ դեպի ընկերը: 
Կարելի՞ է միթե այդպիսի մի կատարյալ հավատ ի չարը գործ դնել: 
Ահա մի զենք, ինքնըստինքյան մի աննշան, բայց և միևնույն ժամանակ իր անգիտակցությամբը մի զորավոր զենք, որի առաջ պետք է բթանա չարամտությունը, որին հանդիպելով ամոթահար պետք է փախուստ տա վատությունը... 
Ոչ, Զաքարն իր այն համարյա երեխայական անկեղծ սիրով և հավատով բնավ խղճալի չէ թվում Զազունյանին, ընդհակառակն՝ Զազունյանն այդ րոպեին նայում էր նրա վրա որպես մարդու և ընկերի կատարելատիպի, իդեալի վրա, որի առջև հոգեզմայլությամբ պատրաստ էր ծունկ խոնարհել: 
Ի՞նչ են հազարավոր թշվառ օթելլոներ այդ մարմնացյալ սիրո և հավատի առաջ: 
Մի՞թե այդպիսի մարդը չարժե այն անձնազոհությանը, որ ինքը — Զազունյանը, կամենում էր բերել նրա համար, որ իսկապես ասած անձնազոհություն էլ չէր լինի, այլ մի տեսակ մարդկային, ընկերական պարտականություն:

Նա հարմար և ի դեպ համարեց հայտնել Զաքարին իր հեռանալը և գիտեր, որ նա իր կողմից տուն գնալուն պես կհայտնի այդ մասին իր կնոջն, ուրեմն այդպիսով ինքը կազատվեր Էմմային անձամբ հայտնելու դժվարությունից:

— Այս գուցն վերջին անգամն է, որ գալիս եմ ձեր տուն, — ասաց նա տխուր ժպիտով:

Զաքարն արագ, մինչև անգամ վախեցած, նայեց նրան:

— Ի՞նչպես, — հարցրեց նա:

— Շուտով պետք է հեռանամ այստեղից, — պատասխանեց Զազունյանը:

— Ո՞ւր, ի՞նչպես, ե՞րբ, ի՞նչ ես ասում, գժվե՞լ ես, — վրա տվեց Զաքարը, չհավատալով: 
— Կատա՞կ ես անում:

— Հավատացիր, չէ. խո առաջ էլ ասում էի, որ պետք է հեռանամ:

— Ուրեմն վճռե՞լ ես, հաստա՞տ վճռել ես:

— Վաղուց եմ վճռել:

— Բայց ո՞ւր, եղբայր, ո՞ւր պետք է գնաս, ես չեմ հասկանում:

— Ո՞վ գիտե...
— Է, եղբայր, թե աստվածդ կսիրես, ձեռք վերցրու այդ հիմար մտադրո՛ւթյունից: 
Ուզում ես նեղացիր, բայց ես հիմարություն եմ համարում աննպատակ ճանապարհորդությունը: 
Հա, էլի մի ամիս, երկու ամիս, երեք ամիս, մի տարի — ես հասկանում եմ, բայց ամբողջ կյանքը նվիրել ճանապարհորդությանը — այդ, կրկնում եմ՝ մեծ հիմարություն է, հավատացիր, մեծ հիմարություն: 
Գոնե որևէ աշխարհագրական ընկերության անդամ լինես, էլի մի բան է. կասեմ ճանապարհորդում ես ուսումնասիրական նպատակով, գիտությանն ուզում ես օգուտ տալ, բայց ախր ճանապարհորդել լոկ ճանապարհորդելու համար, անօգուտ, ապարդյուն... 
Չէ եղբայր, չէ, ինչ ուզում ես ասա, ես էլի կասեմ, որ այդ մեծ հիմարություն է, մեծ:

Զազունյանը չպատասխանեց, ինչ-որ նոր, տակավին անծանոթ մի տխրություն պաշարեց նրան:

— Նստիր քեզ համար, — կարճ լռությունից հետո շարունակեց Զաքարը, — տուն-տեղ դիր, ամուսնացիր, սիրիր, սիրիր, որդիք ունեցիր, ապրիր քեզ համար հանգիստ, խաղաղ — ահա քեզ երջանկությո՛ւն, ահա քեզ օգտակար կյանք, թե չէ, մի օր այստեղ ապրել, մյուս օրն — այնտեղ, ամբողջ կյանքը թափառականությամբ անցկացնել... 
Ի՞նչ միտք ունի: 
Չէ, եղբայր, գուցե ես եմ հիմար և քեզ լավ չեմ հասկանում, հը՞... բայց ապա մեկ ինձ բացատրիր, թե մշտական ճանապարհորդությո՛ւնն ինչով է լավ նստակյաց կյան՛քից:

— Քեզ համար՝ ոչնչով, բայց ինձ համար՝ շատ բանով, — պատասխանեց Զազունյանը:

— Օրինա՞կ:

— Դու ինձ չես հասկանա, որովհետև չգիտես, թե ինչ բան է ճանապարհորդությունը:

— Էլի:

— Օրինակ հենց նրանով միայն, որ իմ երջանկությունն, եթե միայն այդ երջանկություն կարելի է անվանել, ճանապարհորդության մեջ է գտնվում, ինչպես քոնը — նստակյաց կյանքի մեջ:

— Ախր, օրինակ:

— Էլի դու քոնն ես պնդում, այստեղ ոչ մի օրինակ հարկավոր չէ: 
Որպեսզի ինձ հասկանաս, պետք է անձամբ ճանապարհորդած լինես և ձգտումն ունենաս դեպի ճանապարհորդությունը:

— Ես զարմանում եմ, ճշմարիտ... 
Ախր, եղբայր, եթե ճանապարհո՛րդությունը որևէ առավելություն ունի նստակյաց կյանքից, էլ ինչո՞ւ չես կարող բացատրել ինձ, թե ինչումն է այդ առավելությունը:

— Դու ինձ ասա, թե ինչո՞ւ անպատճառ նստակյաց կյանք ես սիրում և ոչ՝ ճանապարհորդություն:

— Որովհետև նստակյաց կյանքը ամեն բանով լավ և օգտակար է ճանապարհորդությունից:

— Իսկ ես էլ կասեմ, որ ճանապարհորդությունն ամեն բանով լավ և օգտակար է նստակյաց կյանքից:

— Ի՞նչով օրինակ:

Զազունյանը ժպտաց:

— Տեսնո՞ւմ ես, մենք դարձյալ ետ գնացինք, — ասաց նա: 
— Ոչ մի օրինակ հարկավոր չէ, ասում եմ: 
Այդ կախված է անհատի բնավորությունից, հակումից: 
Ինչո՞ւ մեկը խորոված է սիրում, մյուսը փլավ, ինչո՞ւ մեկը գինի է սիրում, մյուսը — գարեջուր, ինչո՞ւ մեկը շուն է սիրում, մյուսը — չի սիրում, կարո՞ղ ես բացատրել դրանց պատճառները: 
Չէ: 
Այնպես էլ ես:

— Էհ, մախլաս, — ասաց Զաքարը մի տեսակ տխուր և հուսահատ դժգոհությամբ և թեթև հառաչեց:

Երկուսն էլ կարճ ժամանակ լռեցին:

— Արսեն, արի իմ խաթրու մնա, ձեռք վերցրու ճանապարհորդությունից — հանկարծ ասաց Զաքարը, նայելով Զազունյանին:

— Անկարող եմ, Զաքար — մեղմությամբ պատասխանեց Զազունյանը: 
— Ինձ համար մահու չափ անտանելի է մի տեղում երկար մնալը, սաստիկ ձանձրանում եմ... 
Ահա քանի ժամանակ է՝ ես այստեղ եմ, և դու չես կարող երևակայել, թե այժմ ինչքան ձանձրացել եմ այստեղից, — խաբեց նա:

— Մե՞զ մոտ, մենք քեզ ձանձրացնո՞ւմ ենք զարմացած հարցրեց Զաքարը:

— Էհ, Զաքար... երեխայի նման խո միշտ ձեր ետևից չեմ ընկնի, — ասաց Զազունյանը տխրությամբ:

— Դե որ այդպիսի համառն ես, աստված բարի ճանապարհ տա, — բարկացած կանչեց Զաքարը: 
— Գնա ուր ուզում ես, գնա թափառի ինչքան ուզում ես, ես իսկի չեմ էլ ուզում քեզ արգելք լինել:

Երկար ժամանակ երկուսն էլ լռեցին:

— Ե՞րբ ես գնում հարցրեց, — քթով Զաքարը:

— Կամ վաղը, կամ մյուս օրը պատասխանեց Զազունյանը:

27
Կառքը կանգ առավ Զաքարի բնակարանի դռանը: 
Նրանք իջան և բարձրացան վերև, հյուրասենյակ: 
Զաքարն ուզում էր գնալ տեսնելու, թե ինչ է անում կինը, ինչու չի մտնում, գլխավորապես հայտնելու նրան Զազունյանի հեռանալը, որ իրեն սաստիկ ազդել էր, երբ հանկարծ մտավ Աննան: 
Երևում էր, որ նա նոր չէր եկել և փոքր-ինչ առաջ սաստիկ հուզվել էր:

— Ա՛, փա՛ռք, աստծու նրան տեսնելով, կանչեց Զաքարը: 
— Հազիվ միտներդ եք բերել մեզ:

— Ներեցեք ինձ, — այս երկու-երեք օրը ես հիվանդ էի, դրա համար էլ չէի գալիս, — ասաց Աննան, սեղմելով նրա ձեռքը, իսկ Զազունյանին միայն թեթևակի և համարյա առանց նրան նայելու, կարծես ակամա, գլուխ տալով:

Զազունյանն այդ առաջին անգամը չէր տեսնում, որ Աննան լավ աչքով չէր նայում իրեն:

— Ի՞նչպես, ի՞նչ էր պատահել, — հարցրեց Զաքարը:

— Չգիտե՞ք ինչ կպատահեր. շուտ հիվանդացողինը և շուտ առողջացողինը կամ գլուխը պետք է ցավելիս լիներ, կամ պետք է մրսած լիներ, — պատասխանեց Աննան բռնի ժպիտով, որպեսզի ցույց չտա իր հուզմունքը, որից, ինչպես երևում էր, նա դեռ չէր հանգստացել և չէր կարողանում հանգստանալ:

— Հա, այդ մեկը ճիշտ է, այդ մեկը ճիշտ է շտապով պատասխանեց Զաքարը: 
— Բայց ո՞ւր է Էմման. դուք նրա մո՞տ էիք. ինչո՞ւ ներս չեք գալիս, — ասաց նա, ուզելով դուրս գնալ:

— Նա հիմա կգա, նա հիմա կգա, պ. Զաքար, — շտապեց. պատասխանել Աննան:

— Ախր դուք չգիտեք, տ. Աննա, Զազունյանը վաղը կամ մյուս օրը վճռել է արդեն հեռանալ այստեղից, — ասաց Զաքարը տխրությամբ:

Աննան արագ նայեց Զազունյանին: 
Նրա դեմքի վրա երևաց զարմանք և ուրախություն, որ նա չկարողացավ ծածկել:

Զազունյանը նկատեց այդ և հոնքերը փոքր-ինչ կիտեց: 
Սա նստած էր, ըստ երևույթին, բոլորովին հանգիստ:

— Այո՞, պ. Զազունյան, — հարցրեց Աննան:

— Այո, — պատասխանեց Զազունյանը:

— Վաղը կամ մյուս օ՞րը:

— Այո:

— Զարմանալի է, ինչո՞ւ այդպես հանկարծ...
Զազունյանը հոնքերը ավելի կիտեց. նա արդեն ամեն բան հասկանում էր:

— Հանկարծ ասացիք ու թողի՞ք, — վրա բերեց Զաքարը: 
— Գոնե երկու շաբաթ, գոնե մի շաբաթ, գոնե հինգ օր առաջ հայտներ, թե այսինչ օրը հեռանում եմ, այնինչ՝ այսօր...
Ներս մտավ Էմման մետաքսյա մոխրագույն շրջազգեստով, որ կոկ և մեծ ճաշակով կանգնած էր նրա փոքր-ինչ առաջ թեքված, բայց կանոնավոր ճկուն կազմվածքի վրա: 
Ներս մտավ համարձակ, մինչև անգամ հպարտ քայլերով, ինչպես ոչ մի ժամանակ ներս չէր մտել: 
Երևում էր, որ նա նույնպես հուզված էր եղել, ինչպես Աննան, և հուզված էր եղել Աննայից է՛լ ավելի, նրա սպիտակ ճակատի վրա տակավին երևում էին կարմիր բծեր, իսկ վզի և ծնոտների վրա՝ կապույտ երակներ, որոնք սաստիկ հուզմունքից գրգռվել-ձգվել էին: 
Մինչև Զազունյանը նրան տեսնելուն պես վեր կկենար և կշտապեր դեպի նա բարևելու համար, Էմման իր կողմից արագ քայլերով մոտեցավ նրան և ամուր սեղմեց նրա ձեռքը, ինչպես ոչ մի ժամանակ չէր սեղմել:

— Դուք գիտեք, թե ինչ բանի համար ես պետք է մեղադրեմ ձեզ, իսկ ես գիտեմ, թե ինչ պետք է պատասխանեք դուք ինձ, — ասաց նա ժպտալով, համարձակ և անսովոր արագախոսությամբ, կարծես մեկին ջգրացնելով, — և այդ պատճառով ոչ ես կասեմ ձեզ իմ մեղադրանքը, ոչ էլ դուք` ձեր պաշտպանությունը կամ…	ներողությունը — այդ ավելորդ է... 
Բայց այժմ կարծում եմ, որ ձեր այցելության համար ես պարտական եմ ամուսնուս:

— Սխալվում ես, Էմմա, ինքն էր գալիս այստեղ:

— Հա-ա՞…	ավելի լավ, — բացականչեց էմման: 
— Սակայն այս էլ եմ կարծում, որ այս երկու օրն, առանց մեզ, պետք է որ ձանձրանալիս լինեիք, ինչքան էլ զբաղված լինեիք որևէ գործով: 
Ներեցեք ինձ, որ ես համարձակվում եմ այդպես կարծել և այդ ուղղակի ասում եմ ձեզ, որովհետև — ես ճշմարիտր կասեմ — հենց սկզբից կարծել եմ, որ ձեզ համար մեծ նշանակություն ունի մեզ այցելելը, ինչպես և մեզ համար մեծ նշանակություն ունի ձեր ներկայությունն այստեղ:




 --------------------------------------- 


— Դուք կատարյալ իրավունք ունիք այդպես կարծելու, — պատասխանեց Զազունյանը: 
— Ինձ համար միշտ մեծ պատիվ է ձեզ այցելել:

Նա շփոթված և զարմացած նայում էր Էմմային: 
Ի՞նչ է նշանակում այս, Էմման այդպես համարձա՞կ, այդպես աշխո՞ւյժ, այդպես արագախոս և պարզախո՞ս... նա նախ նայեց Զաքարին, հետո Աննային, կարծես նրանցից սպասելով այդ հանելուկի բացատրությունը. Զաքարի դեմքին նա տեսավ զարմանքի նման մի բան, իսկ Աննայի դեմքին — հազիվ նկատելի մի հեգնական ժպիտ, որ կարծես ասում էր — գիտեմ, գիտեմ ինչ է նշանակում այդ...
— Իսկ դո՞ւ ինչ կասես, Էմմա, որ այս պարոնը հեռանում է վաղը, — ասաց Զաքարը:

— Ի՞նչ, — կասես սաստիկ վախից հանկարծ ցնցվելով, արտասանեց Էմման և արագ նայեց Զազունյանին: 
Մի ակնթարթում նրա գույնը թռավ:

— Վա՞ղը, — հարցրեց երկարացնելով և կարծես ինքն իր ձայնից վախենալով:

— Այսինքն վաղը կամ մյուս օրը, — ուղղեց Զաքարն իր սխալը:

— Այո՞, — նույն կերպ հարցրեց Էմման, գլուխը անզգայաբար փոքր-ինչ առաջ տանելով և շարունակ նայելով ուղղակի Զազունյանի աչքերին:

— Այո, — պատասխանեց Զազունյանը շփոթված:

Էմման այլևս ոչինչ չկարողացավ ասել: 
Նրա շուրջն օդը կարծես հանկարծ սպառվեց: 
Նա մեքենայաբար հեռացավ դեպի լուսամուտը և նույնպես մեքենայաբար նստեց աթոռի վրա մեջքն Աննայի կողմն անելով:

— Այսօր ի՛նչ շոգ է, — արտասանեց նա շնչասպառ, նորից վեր կացավ, ուժով բաց արեց լուսամուտի փեղկերը, որ իսկույն չհաջողվեց, և նորից նստեց աթոռի վրա:

Զազունյանն և Աննան, իհարկե, հասկացան, թե բանն ինչումն է, բայց Զաքարը տեսավ և ոչինչ չհասկացավ: 
Նա միայն զարմացած նայեց կնոջը:

Սենյակում երկար ժամանակ լռություն տիրեց:

— Թեյը պատրա՞ստ է, — դիմեց կնոջը Զաքարը:

— Ի՞նչ, — հարցրեց Էմման մեքենայաբար նայելով նրան:

Զաքարը բոլորովին զարմացած նայեց ուղղակի նրա աչքերին:

— Թե՛յ, կրկնեց նա:

— Թե՞յ... 
Հա, իսկույն... — ասաց էմման, շտապով վեր կացավ և շտապով դուրս գնաց` անցնելիս մի լաստիկ և կատաղի ատելությամբ լի հայացք ձգելով Աննայի վրա:

Այնուհետև մինչև Զազունյանի գնալը նրա խելքը կարծես գլխին չէր: 
նա նմանում էր մի կասկածավոր մարդու, որին անսպասելի կերպով վրա են հասել մարդիկ, և նա շփոթությունից, շտապելուց չգիտե, թե ինչպես անի, որ նրանց ձեռքը չընկնի:

Թեյից հետո, երբ արդեն մթնել էր, Զազունյանը վեր կացավ, որ գնա, որովհետև պարզ տեսնելով Էմմայի դրությունը, նրա համար անասելի ծանր էր մնալ այնտեղ: 
Զաքարը փորձեց չթողնել նրան, բայց նա չմնաց, պատճառ բերելով, որ պետք է ճանապարհի պատրաստություններ տեսնի:

— Ի՞նչ, դու վաղն ես գնում, — կանչեց Զաքարը:

— Չէ, գուցե վաղը չկարողանամ գնալ, — պատասխանեց Զազունյանը հապաղելով:

— Հա, այդ էր պակաս որ վաղը գնայիր, — մրթմրթաց Զաքարը: 
— Սպասիր, ես էլ եմ քեզ հետ դուրս գալիս:

Ձեռք տալու ժամանակ Էմման կարծես հանկարծ ուշքի եկավ:

— Գնալուց առաջ, իհարկե, մեզ չեք մոռանալ, — անսպասելի հաստատ ձայնով և առանց նրան նայելու, ասաց նա: 
Նրա ձայնը այնպես էր հնչում, որ, կարծես, նա սաստիկ վիրավորված էր Զազունյանից:

Զազունյանը չպատասխանեց, միայն ամուր սեղմեց նրա ձեռքը:

28
Զաքարի և Զազունյանի դուրս գնալուց հետո Աննան ու Էմման մնացին մենակ միևնույն սենյակում: 
Աննան շարունակ նստած էր միևնույն տեղը, միևնույն բազկաթո՛ռի վրա: 
Էմման, առանց նրան գեթ մի անգամ նայելու, կարծես նա բոլորովին այնտեղ էլ չէր, գնաց նստեց լուսամուտի մոտ, առաջվա նման մեջքը նրա կողմը անելով:

Սենյակում երկար ժամանակ լռություն էր տիրում, կարծես այնտեղ ոչ ո՛ք չկար: 
Դուրսն արդեն բավական մութն էր: 
Սեղանի վրա պայծառ վառվում էր հսկա լամպը: 
Էմման շարունակ նայում էր դեպի դուրս, իսկ Աննան` նրա ծոծրակին:

— Ինչքա՛ն վատ բան է հիասթափությունը, — վերջապես, կարծես ինքն իրեն, կամաց խոսեց Էմման: 
— Ես կարծում էի, թե աշխարհիս երեսին մի ընկերուհի, մի քույր ունիմ, որ հարկավոր դեպքում պատրաստ կլինի ինձ համար մինչև անգամ կյանքը զոհելու, այնինչ անմիտս չէի իմանում՝ որ մարդկային սրտում երբեմն բույն է գնում այնպիսի զզվելի, գարշելի մի զգացմունք, որ ամեն ինչ տակնուվրա է անում, այդ զգացմունքը — նախանձն է, չար, սև նախանձը, որ մարդուս ամեն ժամանակ փոխում է և ընդունակ է դարձնում ամեն տեսակ ստոր արարքների...
Աննան, իհարկե, հասկացավ, թե նա դրանով ում և ինչ է ուզում ակնարկել, բայց ավելի լավ համարեց լռել, քան թե պաշտպանել իրեն, չնայելո՛վ, որ Էմմայի խոսքերը բավական դիպան նրա սրտին, թեև նա շատ լավ իմանում էր, որ Էմման այդ ժամանակ ինչ էլ ասեր, բոլորը ներելի էր նրան:

— Ինչո՞ւ ես այսպես պետք է տանջվեմ, ինչո՞ւ, — կարճ լռությունից հետո շարունակեց Էմման դողդոջուն ձայնով: 
— Բացի սիրելուց և դարձյալ սիրելուց, ես ի՞նչ էի արել նրան, ի՞նչ վնաս էի տվել նրան, որ նա ինձ այս սոսկալի դրության մեջ ձգեց... 
Սրտիս մեջ կրակ, դժոխք ձգեց, իսկ ինքն այժմ նայում է ինձ և զվարճանում...
Նրա ձայնը բոլորովին դողաց: 
Նա ձեռքերը դրեց լուսամուտի տախտակի վրա, դեմքը թաղեց կռների մեջ և ցնցողաբար սկսեց հեկեկալ:

Աննան այս անգամ զարմացավ, ի՞նչ է ասում, «նա» ո՞ւմն է վերաբերում, — իրե՞ն, թե Զազունյանին... վերջին խոսքերից երևում է, որ իրեն է վերաբերում: 
Բայց ինքն ի՞նչ մեղք ունի նրա տանջանքների մեջ: 
Նա չկարողացավ համբերել, վեր կացավ և շտապով մոտեցավ Էմմային:

— Էմմա, — ասաց նա, առաջ թեքվելով դեպի նա, — ի՞նձ ես մեղադրում, ի՞նձ ես ասում:

— Այո, քե՛զ եմ մեղադրում, քեզ եմ ասում, — առանց գլուխը բարձրացնելու արտասանեց Էմման հեկեկանքի միջից:

Աննան բոլորովին զարմացավ:

— Ես քեզ ի՞նչ եմ արել, — հարցրեց նա:

— Դու ինձ ի՞նչ ես արել, — հանկարծ բացականչեց Էմման կատաղությամբ վեր թռչելով տեղից: 
— Ահա՛ ինչ ես արել: 
— Նա երկու ձեռքով բռնեց կրծքից և ուզեց պատռել շրջազգեստը: 
— Պատռիր կուրծքս և տես, թե ինչ ես արել... պատռի՛ր...
— Հիսուսին ու Քրիստոսին, Էմմա, Հիսուսին ու Քրիստոսին, դու խելագարվել ես, — շշնջաց Աննան, վախեցած ակամա ետ ու ետ գնալով:

— Դու կարծում ես, թե ես հիմա՞ր եմ և ոչինչ չեմ հասկանա, — կանչեց Էմման հետզհետե ավելի ու ավելի կատաղելով: 
— Դու կարծում ես, թե ինձ հետ կարող ես խաղալ, ինչպես անմիտ երեխայի հետ: 
Ինչո՞ւ ես գնացել ասել Զազունյանին, որ հեռանա այստեղից... 
Ինչո՞ւ, ասա, ինչո՞ւ:

— Է՛մմա, է՛մմա, ի՞նչ ես ասում, ո՞վ է գնացել, ո՞վ է ասել, — կանչեց Աննան զարմացած:

— Դո՛ւ, դո՛ւ, դո՛ւ... 
Դու չէի՞ր ասում, թե կխայտառակես և կվռնդես նրան այստեղից, դու չէի՞ր ասում... ասա, դու չէի՞ր ասում:

— Այո, ես էի ասում, բայց հետո ո՞վ է նրան խայտառակել, ո՞վ է նրան ասել, որ հեռանա այստեղից, է՛մմա:

— Դո՛ւ, ասում եմ, դո՛ւ.. — քաջություն ունեցիր և մի ծածկիր:

— Ես այդպիսի բան չեմ արել, Էմմա. Ինձ իզուր ես մեղադրում:

— Քաջություն ունեցիր և մի՛ ծածկիր, մի՛ ծածկիր:

— Աստվա ծ է վկա, Էմմա, ես այդպիսի բան չեմ արել:

— Ա՛, վախենում ես խոստովանել, որովհետև զգում ես, որ շատ անարժան, շատ ստոր բան ես արի հա…վախենում ես խոստովանել, որովհետև ինքդ ամանչում ես քո արարքից, հա՞... 
Օ՛խ, Աննա, ինչքա՛ն ատում եմ քեզ, ինչքա՛ն զզվում եմ քեզնից... եթե հնար ունենամ, արյունդ կխմեմ... 
Գնա, հեռացիր այստեղից, իսկո՛ւյն հեռացիր այստեղից.. Այլևս չեմ ուզում քո բարեկամությունը, հարկավոր չէ... 
Գնա, գնա այստեղից... այլևս ոտք չդնես այստեղ, գնա...
Աննան գունատ և անշարժ նայում էր նրա անզուսպ կատաղությունից շառագունած և արյունով լցված աչքերին:

— Ի՛նչ ասեմ, Էմմա, — ասաց նա տխուր հառաչելով, — դու այնպիսի դրության մեջ ես, որ ես ակամա պետք է լռեմ, և հնազանդվեմ քեզ:

— Իզուր, իզուր, — պատասխանեց Էմման հպարտ արհամարհանքով: 
— Ես դեռ չեմ խելագարվել, իսկ երբ կխելագարվեմ, այն ժամանակ ուրախացիր... 
Իսկ այժմ — խնդրեմ:

Եվ նա հպարտությամբ ցույց տվեց դուռը:

Աննան մի կարճ միջոց խղճալի հայացքով նայեց նրան, նա ուզում էր բան ասել, բայց ձայնը չհպատակեց նրան, նա շտապեց դեպի դուռը, բայց հանկարծ նստեց այնտեղ դրված աթոռներից մեկի վրա և ձեռքով դեմքը ծածկելով, սկսեց լաց լինել:

Էմման, որ բոլորովին չէր սպասում այդ, հանկարծ ցնցվեց և առաջին նվադ մնաց արձանացած. նա մինչև անգամ գունատվեց: 
Հետո կամաց-կամաց սթափվելով: 
Նա ներքին շրթունքը սեղմեց ատամների մեջ, հոնքերի վայր թողեց և կամաց, կարծես զգուշությամբ, դուրս գնաց, առանց մի ձայն հանելու:

29
Զաքարը երկար տեղ ճանապարհ ձգեց Զազունյանին և խնդրելով, որ գնալուց առաջ անպատճառ այցելի իրենց, վերադարձավ տուն:

Զազունյանը Էմմային թողեց շատ ծանր սրտով: 
Ոչ մի ժամանակ նրա սերն այնպես չէր բորբոքվել դեպի Էմման, ինչպես այդ կարճ միջոցում, միևնույն ժամանակ նրա սրտում ծագել էր անհուն խղճահարություն դեպի այդ անբախտ կինը: 
Թեև շատ անգամ նա Էմմայի մեջ տեսնում էր սիրահարության նշաններ, բայց և այնպես դարձյալ կասկածում էր այդ մասին, սակայն իր վերջին այցելությունից հետո նրան այլևս կասկածելու տեղիք չէր մնում — Էմմայի օտարոտի դրությունը պարզ ապացույց էր, որ այդ կինն իսկապես սիրում է նրան և սիրում է խենթի նման: 
Այդ գիտակցությունը, կարծես, հանկարծ կաշկանդեց նրա ոտները: 
Հեռանալու մտադրությունը հետզհետե թուլանում էր նա զգում էր, որ այդ այցելությունից հետո ինքը այլևս չի կարող հեռանալ — գնալ ընդմիշտ և այն էլ այդպես շուտ — մի կամ երկու օրից հետո: 
Էմման այժմ նրա համար ամեն ինչ էր — և՛ կյանք, և՛ երջանկություն, կարելի՞ էր միթե թողնել այդ կյանքը և երջանկությունը և հեռանալ — ո՞ւր...
«Ինչքա՛ն դժվար է», շշնջաց նա անհուն տանջանքով: 
Նա զգում էր, որ կամքն ընկճվում էր սիրո ուժի առջև: 
Ի՞նչ պետք է աներ, արդյոք հեռանա՞ր առանց Էմմային տեսնելու, թե, նախքան հեռանալը, դարձյալ այցելեր նրան. բայց նա գիտեր, որ այդ այցելությունից հետո արդեն ինքն այլևս բոլորովին անկարող կլինի հեռանալ, բոլորովին կնկճվի սիրո առջև, իսկ դրանից որքա՛ն թշվառություններ պետք է ծագեն:

«Ոչ, ոչ, առանց տեսնելու պետք է հեռանալ, առանց աեսնելու», մտածում էր նա: 
«Ահա վաղն ևեթ, վաղն ևեթ... թող ինչ ուզում են կարծեն, բայց ես առանց տեսնելու կհեռանամ…: 
Վաղն ևեթ, վա...»:

Հանկարծ նա սարսափեց իր գլխում ծագած մի նոր մտքից — ի՞նչ կլինի արդյոք Էմմայի դրությունն իր հեռանալուց հետո: 
Եթե առանց նրան տեսնելու հեռանա ընդմիշտ, արդյոք դրանով գործն ուղղա՞ծ կլինի, արդյոք դրանով ամեն բան կվերջանա՞, թե դրանից մի ուրիշ, ոչ պակաս սարսափելի թշվառություն կծագի.. Չէ՞ որ Էմման սիրում է նրան և սիրում է գուցե նրանից էլ վառ` բորբոքված սիրով, և այդ պատճառով անկասկած չէ՞, արդյոք, որ Զազունյանն իր հեռանալովն ահագին հարված կպատճառի նրա սրտին: 
Եվ արդյոք Էմման կարո՞ղ է տանել այդ հարվածը…	արդյոք հուսահատությունից նա որևէ դժբախտություն կ՞բերի իր գլխին...
Զազունյանը ցնցվեց:

— Ահա թե վեպը որտեղից է սկսվում, — ասաց նա լսելի կերպով, անցելով մի մութ փողոցով:

«Ոչ, անմտություն, մեծ անմտություն կլինի առանց նրան տեսնելու հեռանալ, — շարունակեց նա մտածել: 
— Պետք է, անպատճառ պետք է տեսնել նրան, առանձնապես տեսնել նրան, պետք է բացատրել նրան գործի դրությունը, պետք է բանալ նրա աչքերը, պետք է համոզել նրան, պետք է զգուշացնել նրան և այնուհետև…	այո, այնուհետև համարձակ և հանգիստ խղճով կարելի է հեռանալ:

— Վճռված է, — ասաց նա համարյա բարձրաձայն, շարունակելով առաջ անցնել:

«Բայց ի՞նչպես տեսնել նրան առանձին, ո՞րտեղ, ե՞րբ», մտածեց նա և շուտով հուսահատվեց, որովհետև այդ հարցերին ոչ մի բավարար պատասխան չգտավ:

— Տե՛ր աստված, ի՞նչ անեմ, — արտասանեց նա խորին տանջանքով և նրա մտքերն սկսեցին խճճվել: 
Այժմ արդեն նա ամեն կողմից իրեն կաշկանդված էր զգում, ինչպես մի մարդ, որ ընկած է ձեռքն ու ոտքը կապկպված և ոչ մի հնար չի գտնում այդ կապանքից ազատվելու:

Սաստիկ հուսահատված՝ կեսգիշերին նա վերադարձավ հյուրանոց:

Գիշերը շատ անհանգիստ անցկացրեց: 
Հետևյալ օրը՝ նույնպես: 
Թե՛ մտավորապես և թե՛ ֆիզիկապես իրեն սաստիկ տանջված էր զգում: 
Շատ մտածելուց նրա ուղեղը կատարելապես հո՝գնել և անընդունակ էր դարձել մի նոր բան մտածելու: 
Ման էր գալիս շշմածի նման: 
Դուրս էր գալիս հյուրանոցից, թափառում էր ինքն էլ չիմանալով որտեղ և ինչու, նորից վերադառնում էր հյուրանոց և կարճ ժամանակից հետո հորից դուրս էր գնում, թափառում: 
Մի քանի անգամ ուզեց գնալ Մարկոսյանների տուն, բայց ոչ մի անգամ էլ չգնաց, ինքն էլ չիմանալով ինչու:

Այդպես անցկացրեց նա ամբողջ օրը: 
Գիշերը դարձյալ դուրս եկավ թափառելու: 
Արդեն բավական ուշ էր, երբ նա կամեցավ վերադառնալ իր սենյակը: 
Բայց հանկարծ զգաց, որ սաստիկ քաղցած է, այդ օրը նա ոչ թեյ էր խմել, ոչ ճաշել: 
Մտավ եվրոպական պայծառ լուսավորված ճաշարաններից մեկը և սպասավորի բերած խորտկացուցակի վրա ցույց տվեց առաջին պատահած կերակուրը: 
Պահանջեց և մի շիշ գինի: 
Այն սենյակում, որտեղ ինքն էր նստած, բացի իրենից, ուրիշ ոչ ոք չկար: 
Հեռավոր սենյակից մի քանի մարդկանց ձայներ Էին լսվում, որոնք, ինչպես երևում էր, մի բան էին խաղում: 
Երկար ժամանակ անցավ, մինչև որ սպասավորը, վերջապես, բերեց պահանջած կերակուրը և գինին: 
Զազունյանը սկսեց ուտել և խմել: 
Սպասավորն երկրորդ կերակուրն էր բերել նրա համար, երբ հարևան սենյակներից մեկից դուրս եկավ մի բարձրահասակ սպա: 
Զազունյանը նայեց նրան և ճանաչեց:

Զագորսկին էր:

30
Իսկույն երևում էր, որ Զագորսկին բավական արբած էր: 
Նրա դեմքը կարմրել էր, աչքերը պղտորվել էին: 
Նա բավական գեղեցիկ տղամարդ էր, գեղեցիկ կազմվածքով և առավել ևս գեղեցիկ կապույտ աչքերով, որոնք նրա ձվաձև, սափրած դեմքին՝ մինչև անգամ արբած ժամանակ անձնավստահ-համարձակ և միևնույն ժամանակ քաղցր և գրավիչ արտահայտություն էին տալիս: 
Գլխարկն աչքերի վրա փոքր ինչ վայր թողած, նա ուզում էր անցնել Զազունյանի նստած սենյակով և դուրս գնալ, երբ հանկարձ նկատեց Զազունյանին, որը գլուխը դիտմամբ կախել էր կերակրի վրա, ցույց տալով, թե չի տեսնում նրան: 
Զագորսկին քայլը ծռեց և առանց շտապելու մոտեցավ նրան:

— Փառք աստծո, որ այս անգամ դեպքը հանդիպեցնում է մեզ միմյանց շատ հաջող պայմաններում, — ասաց նա ֆրանսերեն, թեև սուր, բայց փոքր-ինչ խանձված ձայնով և կանգնեց նրա սեղանի առջև:

Զազունյանը գլուխը բարձրացրեց և մռայլ հայացքով լուռ նայեց նրան:

Զագորսկին ձեռքը տարավ դեպի գլխարկը և զինվորականի պատիվ տվեց նրան:

Զազունյանը գլուխն ամենևին չշարժեց:

Զագորսկին, ըստ երևույթին, բոլորովին ուշադրություն չդարձրեց դրա վրա:

— Թեև մենք մի քանի անգամ հանդիպել ենք միմյանց, — շարունակեց նա ռուսերեն, — բայց ամեն անգամ էլ դուք ինձ չտեսնելուն եք տվել: 
Մի անգամ էլ, երևի սխալմամբ, դուք նայեցիք ինձ, ես ձեզ բարևեցի, բայց պատասխան չստացա, ինչպես այս րոպեիս, բայց ի սեր աստուծո, մի կարծեք, թե այդ բոլորը հիշեցնելով, իմ նպատակս է, թեկուզ անուղղակի, հանդիմանել ձեզ: 
— Լավ լիցի: 
Ամեն մեկն իր անհատական իրավունքները և անբռնաբարելի կամքն ունի, այլապես մենք չենք ապրում մեր ժամանակներում: 
Բացի դրանից, ամեն մեկն իր հասկացողությունն, իր համոզմունքն ունի իրերի, երևույթների վերաբերմամբ, սխալ, թե ուղիղ — այդ ոչ ոքի գործը չէ, այդ միայն իր գործն է ամեն մեկն ինքն է իր արարքի պատասխանատուն: 
Սկզբունքը շատ գեղեցիկ է, և ես մանավանդ հետևում եմ այդ սկզբունքին: 
Դուք գիտեք, որ ես ազատամիտ մարդ եմ և ամեն բանի վրա նայում եմ անհատական իրավունքների տեսակետից, այդ պատճառով ես բոլորովին չեմ նեղանում, որ բարևիս չեք պատասխանում. այդ ձեր անհատական իրավունքն է, ձեր անբռնաբարելի կամքն է: 
Բայց հարգելով ձեր այդ իրավունքը, ես առավել ևս պետք է հարգեմ իմ իրավունքը — պաշտպանելու ինձ ձեզ համար ուղիղ, բայց ինձ համար սխալ այն կարծիքի, գուցե և համոզման վերաբերությամբ, որ դուք հայտնի անցքի պատճառով կազմել եք իմ մասին: 
Իմ նպատակս չէ փոխել իմ մասին ձեր ունեցած կարծիքը կամ համոզմունքը, որ, ինչպես ասացի, ձեզ համար ուղիղ է, բայց ինձ համար — սխալ, այլ այն, որ ինքս ինձ արդարացնեմ ձեր առջև և պաշտպանեմ իմ անհատական իրավունքները: 
Հուսով եմ, որ դուք բարեհաճ կգտնվեք դեպի ինձ և շնորհ կանեք լսելու: 
Թույլ կտա՞ք ինձ արդյոք նստել ձեր սեղանի մոտ:

Զազունյանը ձայն չհանեց: 
Նույն մռայլ հայացքով նա նայում էր ուրիշ կողմ:

Զագորսկին մնաց կանգնած:

— Այդ էլ ձեր անբռնաբարելի իրավունքն է, որ ես նույնպես հարգում եմ, — ասաց նա բոլորովին չվրդովվելով — Ես մի մազի չափ անգամ չէի նեղանալ և այն ժամանակ, երբ տեսնեի, որ ձեր այդ վարմունքը լոկ անքաղաքավարություն է: 
Ճշմարիտ ջենտլմենն ամեն դեպքում մեծահոգի պետք է լինի և ամեն բանի մեջ պետք է գիտենա տակտով վարվել: 
Ես կատարելապես հպարտանում եմ դրանով: 
Այս ինքնագովություն չէ, այլ՝ ճշմարտություն: 
Ազնվությունը հենց նրա մեջն է, որ մարդ չի ծածկում այն, ինչ որ զգում և մտածում է: 
Խավար մարդիկ միայն փախչում են լույսից: 
Համարձակությունն ազնիվների բաժինն է: 
Փոքրիկ, թշվառ մարդիկ միայն վախենում են: 
Ես արբած եմ, բայց ի՞նչ ունիմ ծածկելու, առանց իմ ասելու էլ այդ երևում է: 
Բայց խելքս կատարելապես գլխիս է: 
Դուք ինձ ատում եք, արհամարհում եք և գուցե զզվում եք ինձնից, բայց այդ չեք ծածկում: 
Ահա՛ ազնվություն: 
Եվ ես, իբրև ճշմարիտ ջենտլմեն, հարգում եմ ձեզ դրա համար նույնչափ, ինչ չափ որ կհարգեի, երբ տեսնեի, որ դուք ինձ սիրում և զատվում եք:

Նա վերցրեց գլխարկը, դրեց սեղանի շուրջը դրած աթոռներից մեկի վրա և, ծանր շունչ քաշելով, մի ձեռքով ղիմհար տվեց աթոռի մեջքին, իսկ ոտներին X-ի ձև տվեց:

— И так! — շարունակեց նա և լռեց, — գուցե դուք ինձ այժմ շատ անքաղաքավարի և կոպիտ եք համարում, — ասաց նա, — ես խանգարում եմ ձեզ հանգիստ ճաշելու, այսինքն ընթրելու, և ոչ մի բերան ներողություն չեմ խնդրում ձեզնից: 
Ես իրավունք ունիմ ներողություն չխնդրելու, որովհետև դուք պարտավոր եք ինձ լսել: 
Կրկնում եմ, ես ուզում եմ պաշտպանել իմ անհատական իրավունքներս ձեր դեմ: 
Այնուամենայնիվ, դուք բոլորովին հանգիստ կարող եք անուշ անել ձեր ընթրիքը, միայն խնդրում եմ, որ բարեհաճեք ինձ լսել:

Զազունյանն այլևս չկարողացավ համբերել, նա վեր կացավ և ուզում էր հեռանալ:

— Դուք գնո՞ւմ եք, — կանչեց Զագորսկին և կանգնեց նրա առջև: 
— Ես ձեզ չեմ թողնի, — մինչև որ չլսեք ինձ:

— Ի՞նչ եք ուզում ինձնից, — բավական կոպիտ կերպով հարցրեց Զազունյանը:

— Ես ձեզնից ոչինչ չեմ ուզում, — պատասխանեց Զագորսկին, — միայն խնդրում եմ, որ բարեհաճեք նստել և լսել ինձ, որովհետև, կրկնում եմ, դուք պարտավոր եք ինձ լսել:

— Ես պարտավոր չեմ և չեմ կարող լսել զանազան դատարկաբանություններ, որոնք գինու շոգիի արդյունք կարող են լինել:

— Սխալվում եք, ազնի՛վ պարոն, — խստությամբ նկատեց Զագորսկին. — ես կարծում եմ, որ դուք անմիտ, երեխայական ատելությունից ավելի արբած եք, քան թե ես — գինուց: 
Խնդրեմ նստեցեք և լսեցեք ինձ:

— Ես չեմ ուզում ձեզ լսել:

— Դուք պարտավո՛ր եք ինձ լսել:

— Ես ոչ ոքի ոչինչ պարտավոր չեմ:

— Ինձ պարտավոր եք... 
Խնդրեմ նստեցեք: 
Ես պետք է պաշտպանեմ իմ իրավունքները:

— Դուք ինձ ծաղրո՞ւմ եք, — կանչեց կատաղած Զազունյանը:

— Ձեզ զարմանալի՞ է թվում, որ ես ձեզանից իրավունքներ եմ պահանջում, — ասաց Զագորսկին: 
— Դարձյալ ասում եմ. դուք իմ անհատական իրավունքներս ոտնակոխ եք արել, դուք իմ պատիվս ձգել եք նրանով, որ ինձ վրա վատ և սխալ գաղափար եք կազմել: 
Ես ուզում եմ պաշտպանել ինձ:

Զազունյանը բոլորովին զարմացավ:

— Չգիտեմ, ճշմարիտ, թե ես այժմ ում հետ գործ ունեմ, — ասաց նա ուսերը վեր քաշելով:

— Մի վախենաք, դուք խելագարի հետ չունիք գործ դարձյալ խստությամբ նկատեց Զագորսկին. — այլ գործ ունեք թեև արբած, բայց կատարելապես խելքը գլխին և ազնիվ մարդու հետ, իր պատվին նախանձախնդիր զինվորականի հետ: 
Խնդրեմ նստեցեք:

— Խնդրեմ, ճանապարհ տվեք:

— Խնդրեմ նստեցեք:

— Խնդրեմ ճանապարհ տվեք:

— Դուք թույլ չե՞ք տալիս, որ ես պաշտպանեմ իմ իրավունքներս և զինվորականի պատիվս, — մռայլ կերպով հարցրեց Զագորսկին:

— Եթե բանն այդտեղ ընկնի, ինձ ավելի է պատկանում պաշտպանել իմ իրավունքներս և պատիվս, — առավել ևս մռայլ կերպով պատասխանեց Զազունյանը:

Զագորսկին ժպտաց:

— Տեսնո՞ւմ եք, մենք չենք հասկանում միմյանց, — մեղմությամբ ասաց նա: 
— Գոնե դուք չեք հասկանում ինձ... 
Եվ այդ պատճառով ես դարձյալ խնդրում եմ ձեզ, որ շնորհ անեք նստել և լսել ինձ: 
Համեցեք: 
Ես կարճ կկտրեմ:

Ճար չկար. Զազունյանը նստեց և դեմքը շրջեց նրանից: 
Նա վճռեց, որ ինչ էլ ասի Զագորսկին, բոլորն անտարբերությամբ լսի:

— Դարձյա՞լ թույլ չեք տա ինձ նստել ձեր սեղանի մոտ, — հարցրեց ժպտալով Զագորսկին:

— Ինչպես կամենում եք, — սառնությամբ պատասխանեց Զազունյանը:

Զագորսկին մոտ քաշեց մի աթոռ, նստեց և, ձեռքը մի քանի անգամ անցկացնելով կարճ մազերի վրայով, ծանր շունչ քաշեց:

31
— Որպեսզի ինձ հասկանաք, — ասաց նա առաջվանից ավելի խանձված ձայնով, — դուք առժամանակ իրերի և երեվույթների վրա պետք է նայեք այնպես, ինչպես ես եմ նայում, այսինքն՝ անհատական իրավունքների և համոզմունքների տեսակետից: 
Չգիտեմ, դուք հասկանո՞ւմ եք ինձ թե ոչ...
Նրա ձայնը բոլորովին խանձվեց: 
Նա ծափահարեց և մի շիշ զելտերյան ջուր պահանջեց:

— Ես մի վատ սովորություն ունիմ, — ասաց նա, — երբ խմում եմ, ձայնս այսպես խանձվում է: 
Հա, չգիտեմ, դուք հասկանո՞ւմ եք ինձ, — շարունակեց նա, — Բայց ես ձեզ կբացատրեմ, թե անհատական իրավունք և անհատական համոզմունք ասելով ինչ եմ հասկանում: 
Ասացի, որ յուրաքանչյուր մարդ ունի իր անբռնաբարելի իրավունքները, որոնք միայն իրեն են վերապահված և որոնք ուրիշի նույն տեսակ իրավունքներից, եթե կարելի է այսպես ասել, մի տեսակ անջատ տարր են կազմում: 
Այդ — իրավունքները: 
Այժմ — համոզմունքները: 
Ասացի նույնպես, որ յուրաքանչյուր մարդ ունի իր սեփական հասկացողությունը, իր սեփական համոզմունքն իրերի և երևույթների վերաբերմամբ, սխալ թե ուղիղ, ասացի, այդ ոչ ոքի գործը չէ: 
Ուրեմն՝ այդ հասկացողությունն, այդ համոզմունքը նույնպես, եթե կարելի է այսպես ասել, կրկնում եմ, մի տեսակ անջատ տարր են կազմում ուրիշի նույն առարկայի, նույն երևույթի վրա ունեցած հասկացողությունից, համոզմունքիցդ: 
Օրինակներով խոսենք:

Նա լցրեց բաժակները զելտերյան ջրով: 
Մեկն — իր, մյուսը — Զազունյանի համար, Զազունյանինը նրա առաջը քաշեց, իսկ իր բաժակը վերցրեց, առանց շտապելու խմեց և առանց շտապելու վայր դրեց:

— Խնդրեմ անուշ արեք, եթե կամենում եք, — ասաց նա, — բավական սառն է A propos իզուր դուք չեք շարունակում ընթրել, ես ձեզ, կարծեմ, չեմ խանգարում:

Զազունյանը ոչ զելտերյան ջուրն անուշ արավ և ոչ շարունակեց ընթրել, և ոչ ձայն հանեց: 
Նա վճռել էր մարտիրոսաբար համբերել:

— Ասացի՝ օրինակներով խոսենք, — շարունակեց Զագորսկին, ետ ընկնելով աթոռի մեջքին: 
— Վերցնենք... այս սեղանը, որի առջև նստած ենք ես և դուք: 
Դուք իրավունք ունիք, ասելու, որ այս սեղանը ձերն է, ես ևս իրավունք ունիմ ասելու, որ այս սեղանն իմն է, որովհետև սա ոչ ձերն է և ոչ — իմը, այլ ամենքինը, որոնք այս ճաշարանը կմտնեն, բայց որովհետև այս սեղանն առաջուց դուք եք բռնել, այդ պատճառով, քանի դուք նստած եք սրա առջև, սա ձերն է: 
Տեսնում եք, որ մեր իրավունքներն իսկապես հավասարազոր են միմյանց, բայց որովհետև պայմանները, որոնք — ի դեպ ասած — մեծ դեր են խաղում այսպիսի դեպքերում, ձեր օգտին են, այդ պատճառով իրավունքը ձերն է, ուրիշ խոսքով — այդ ձեր անհատական անբռնաբարելի իրավունքն է: 
Այժմ — համոզմունքը: 
Վերցնենք օրինակի համար, դարձյալ այս միևնույն սեղանը: 
Դուք կարող եք ասել, որ այն փայտի նշանակությունը, որից շինված է այս սեղանը, է — ձառ լինել՝ երկրի առողջապահությանը նպաստելու համար կամ այրելու փայտ լինել՝ մարմինը տաքացնելու համար: 
Այդ ձեր հայացքն է, ուրեմն և — ձեր համոզմունքն այս սեղանի վրա: 
Իսկ ես կարող եմ ասել, որ այն փայտի նշանակությունը, որից շինված է այս սեղանը, եղել է և պետք է լիներ սեղան, վրան ճաշելու կամ զելտերյան ջուր խմելու համար: 
Այ էլ իմ հայացքս է, ուրեմն և իմ համոզմունքը: 
Ուրեմն տեսնո՞ւմ եք, որ տարբեր հայացքներ ունենալով, տարբեր համոզմունքներ ունինք մենք այս միևնույն առարկայի վերաբերությամբ: 
Ոչ ես գործ ունիմ ձեր համոզմունքների հետ, ոչ դուք — իմ համոզմունքների հետ, ուրիշ խոսքով — յուրաքանչյուրն ունի իր անհատական ազատ համոզմունքը: 
Դրանք իմ հիմնական գաղափարներն են, որոնցով ես ղեկավարվում եմ կյանքի մեջ: 
Դրանք, իմ համոզմունքներով, ավելի գործնական են, իսկ ես գործնական մարդ եմ:

Նա ափի վրա փոքր-ինչ զելտերյան ջուր թափեց, մյուս ձեռքի ափով տրորեց և քսեց ճակատին:

— Չգիտեմ հայերդ ի՞նչպես, բայց կան ազգեր, որոնք չեն սիրում ֆրանսիացիներին, — դարձյալ շարունակեց նաև — Օրինակ՝ գերմանացիները: 
Խոսքս այդ երկու ազգերի միջև գոյություն ունեցող, այսպես ասած, արենական թշնամությանը չի վերաբերում, որ հայտնի պատմական-քաղաքական անցքերի արդյունք է, այլ նրանց մտավոր և բարոյական կյանքին և հասկացողություններին: 
Ի՞նչ է գերմանացին, և ի՞նչ է ֆրանսիացին: 
Գերմանացին գաղափարի մարդ է, ֆրանսիացին` իրականության մարդ, ուրիշ խոսքով` գերմանացին իդեալիստ է, ֆրանսիացին — ռեալիստ, գերմանացին մետաֆիզիկ է, ֆրանսիացին... ի՞նչպես ասեմ…	նու, կյանքի մարդ է, եթե կարելի է այդպես ասել: 
Ինքնըստինքյան հասկանալի է, թե ինչքան տարբերություն կա վերացականության և իրականության միջև, իդեալիզմի և ռեալիզմի միջև, մետաֆիզիկայի և կյանքի միջև: 
Ուրեմն հասկանալի է, թե ինչու, ոչ մի առնչություն չունենալով միմյանց հետ, գերմանացին պետք է ատի ֆրանսիացուն, և փոխադարձ: 
Շիլլերը — այդ երերուն օդի մեջ շրջող բանաստեղծը, գերմանացի միայն կարող էր լինել, իսկ ֆրանսիացիներից միայն կարող էր դուրս գալ Զոլան, որ հաստատ, մայր հողի վրա է ման գալիս: 
Բայց ո՞րն է ուղիղ և ո՞րը սխալ — գերմանացի՞ն, թե ֆրանսիացին: 
Հարցը լուծելու համար` մարդու վրա պետք է նայել այն տեսակետից, ինչ տեասկետից որ տեսնում և ճանաչում ենք նրան առօրյա կյանքում, այսինքն` որ նա այսօր կա, վաղը — չէ: 
Ուրեմն` եթե մարդու վրա նայենք իբրև ժամանակավոր հողանյութ արարածի վրա, որին մի, և, այն էլ կարճ կյանք է տրված, որից հետո նա դարձյալ պետք է հող դառնա, ապա պարզ է, որ ֆրանսիացին ամենաճիշտ կերպով ըմբռնել է այդ գաղափարը և դրա համեմատ էլ գործում է կյանքում կամ, ավելի ճիշտ ասած, օգուտ է քաղում կյանքից` բոլորովին հակառակ գերմանացուն:

Նա լցրեց դարձյալ մի բաժակ զելտերյան ջուր և խմեց: 
Զազունյանը կարծես չէր լսում նրան: 
Առանց ձայն-ծպտուն հանելու նա շարունակ նայում էր ուրիշ կողմ:

— Գուցե դուք այժմ մտածում եք, — շարունակեց Զագորսկին, — թե ինչո՞ւ ես, խոսակցությանս նյութը թողնելով, սկսեցի խոսել ֆրանսիացու և գերմանացու մասին, և ի՞նչ կապ կա խոսակցությանս նյութի և այդ երկու ազգերի համեմատության միջև: 
Եթե իսկապես այդպես եք մտածում, ապա ես պետք է ասեմ, որ սխալվում եք, թե ոչ մի կապ չկա: 
Խոսակցությանս նյութի և ֆրանսիացու ու գերմանացու համեմատությանս միջև մեծ կապ կա, որ ես իսկույն կպարզեմ: 
Ի՞նչ է իմ խոսակցությանս նյութր: 
— Այն, որ ես ուզում եմ հիմնավորապես ծանոթացնել ձեզ ինձ հետ՝ իմ բոլոր գաղափարներովս և հայացքներովս, իմ բոլոր մտավոր և բարոյական աշխարհովս, որովհետև, վաղեմի ընկերներ լինելով, տեսնում եմ, որ դուք ինձ բոլորովին չեք ճանաչում: 
Պարզելով ֆրանսիացու և գերմանացու միջև եղած տարբերությունը, իհարկե, այնպես, ինչպես ես եմ հասկանում, և ցույց տալով ֆրանսիացու համեմատական առավելությունը գերմանացու հանդեպ, իհարկե, դարձյալ իմ տեսակետից — իմ նպատակս էր բացառապես շեշտել ֆրանսիացու բնավորության վրա և դրանով թեև անուղղակի, բայց ճիշտ, հիմնավոր գաղափար տալ ձեզ իմ մասին: 
Առանց հակասելու իմ հիմնական գաղափարներիս, այսինքն՝ հարգելով գերմանացու անհատական անբռնաբարելի իրավունքներն և համոզմունքներն, ես, ինչպես դուք արդեն հասկացաք ինձ, բռնում եմ ֆրանսիացու կողմը, այսինքն՝ իմ բոլոր գաղափարներս և հայացքներս` շրջապատող իրերի և երևույթների, մի խոսքով — կյանքի վրա՝ նույնն են, ինչ որ ֆրանսիացունը: 
Ես կատարելապես հպարտանում եմ, որ ռուս եմ և անգամ մի հզոր ազգի, ես սիրում եմ իմ հայրենիքը և ազգն, ինչպես իմ հարազատներին, և նրանց փառքի համար, իբրև քաջարի զինվոր, շատ անգամ գնդակին և սրին դեմ եմ տվել կուրծքս և միշտ դեմ կտամ, չխնայելով արյունս և կյանքս արհամարհելով, բայց և այնպես ես մոլեռանդ չեմ: 
Հարգելով և սիրելով ազգային ինքնուրույնությունս, ես հարգում և սիրում եմ այն ճիշտ, անսխալ հայացքը կյանքի վրա, այն bon sens — որ ունի ֆրանսիացին և որին, կրկնում եմ, ես հետևում եմ:

Նա դարձյալ ծանր շունչ քաշեց և սկսեց ոլորել իր գեղեցիկ, փոքրիկ ընչացքը,
— Այժմ, կարծում եմ, ես ձեզ բավական մանրամասն տեղեկություն տվի ինձ իսկապես ճանաչելու համար, — շարունակեց նա, — և չեմ կարծում, թե այլևս որևէ բան մնաց պարզելու: 
Ահա ես նստած եմ ձեր առջև առանց դիմակի, և դուք պարզ, թափանցիկ տեսնում եք իմ հոգին: 
Արդյոք փոխեցի՞ իմ մասին ձեր կազմած գաղափարը՝ թե ոչ, — այդ ինձ համար միևնույն է. բայց բացատրելով ձեզ, թե ինչ և ով եմ ես, վերականգնեցի իմ իրավունքները, վերականգնեցի իմ պատիվը: 
Իմ նպատակս այդ էր միայն: 
Ինչքան էլ ձեզ այդ օտարոտի թվա, բայց ճշմարիտ ջենտլմենին իսկապես այդ է հարկավոր միայն, ուրիշ ոչինչ: 
Սակայն այս էլ վատ չէր լինիլ, եթե դուք իմ այս բոլոր ասածներից դուրս բերեիք մի այսպիսի եզրակացություն. — որ ես կատարյալ իրավունք ունեի... «խլելու» ձեզնից ձեր կինն, ինչպես...
32



 --------------------------------------- 


— Անպիտա՛ն, — ձեռքն ամուր խփելով սեղանին, բացականչեց Զազունյանը հայերեն և, բարկությունից դողալով, վեր կացավ տեղից:

— Իզուր դուք այդ բառը չինարեն չասացիք, — ասաց Զագորսկին ֆրանսերեն և նույն հանդարտ ձայնով, ինչպես խոսում էր առաջ, — որովհետև դուք գիտեք, որ ես հայերեն փոքր ի շատե հասկանում եմ: 
Այնուամենայնիվ, այդ բառն ես իսկույն հանում եմ իմ գլխից և քամու եմ տալիս: 
Սակայն ես կարծում եմ, որ կարելի է և չտաքանալ, որովհետև հաստատ համոզված եմ, որ ես գործ ունիմ լուսավորված և քաղաքակիրթ մարդու հետ:

Զազունյանի համբերությունն անցավ սահմանը: 
Նա մի կատաղի և զզվանքով լի հայացք ձգեց Զագորսկու վրա և վճռականապես դիմեց դեպի դուռը:

Սպասավորը, որ սեղանի հանած աղմուկից ներս էր շտապել, շտապով մոտեցավ նրան, նախքան նա դուրս կգնար, և շատ քաղաքավարությամբ հայտնեց նրան, որ նա շնորհ է արել ընթրիքի փողը չվճարել:

Զազունյանը հանեց գրպանից պատահած թղթադրամը, շպրտեց նրա վրա և ուզեց դուրս գնալ:

— Նա ախր մեռավ, դուք չգիտեք, ես նրանից նամակ ունիմ ձեզ հանձնելու, — կանչեց նրա ետևից Զագորսկին:

Զազունյանի ոտները կարծես հանկարծ գամեցին հատակի վրա: 
Նա կանգ առավ զարմացած, մինչև անգամ վախեցած նայեց նրան արագ: 
Բայց տեսնելով Զագորսկու մի տեսակ լրբությամբ ծածկաբար ժպտող դեմքը, չհավատաց նրան և դարձյալ ուզեց դուրս գնալ:

— Je vons jure, ես ճշմարիտ եմ ասում, — դարձյալ կանչեց նրա ետևից Զագորսկին:

Զազունյանը դարձյալ կանգ առավ, նա երկմիտ էր՝ հավատա՞, թե չհավատա:

Զագորսկին, առանց շտապելու, հանեց երկար թղթապանակը, թղթապանակի միջից սև շրջանակավոր մի ծրար և ուր ցույց տվեց Զազունյանին:

Զազունյանը մոտեցավ նրան:

— Բայց նախքան այս նամակը ձեզ հանձնելը, — սա առ Զագորսկին նամակը ձեռքին պահելով, — ես ինձ ստիպված եմ համարում, իբրև ճշմարիտ ջենտլմեն, ապացուցել ձեզ իմ իրավունքները հայտնի անցքի վերաբերությամբ, որով հետև...
Զազունյանն անհանգստության մի շարժում գործեց:

— Խնդրեմ, խնդրեմ, — ասաց Զագորսկին: 
— Ես շատ մեղմ լեզվով կխոսեմ, որովհետև տեսա, որ դուք իմ գոր ծածած «խլել» բառից շատ վրդովվեցիք, թեև այդ բառն իմս չէր, այլ…	ձերը: 
Այո, պարոն, իբրև ճշմարիտ ջենտլմեն, ես ինձ ստիպված եմ համարում ապացուցել ձեզ իմ իրավունքները հայտնի անցքի վերաբերմամբ, որովհետև տեսնում եմ, որ դուք, չնայելով իմ փոքր-ինչ առաջ տված հիմնավոր, մանրամասն բացատրություններին, դարձյալ ինձ բոլորովին չեք հասկացել և հայտնի անցքի, ուրեմն և ինձ վրա դեռ շարունակում եք նայել առաջվա հայացքով: 
Շատ ցավում եմ, որ ինքներդ եք պատճառ դառնում ինձ ակամա երկար խոսելու, չնայելով, որ սկզբից ես ձեզ ասել էի, թե կարճ կկտրեմ: 
Կրկնում եմ իմ նպատակս չէ արդարացնել ինձ ձեր առջև, այլ այն, որ արդարացնեմ իմ իրավունքներս, և ձեր պարտականությունն է լսել ինձ:

Որքան էլ ծանր, որքան էլ անտանելի լիներ Զազունյանի համար այդպիսի մի ակամա խաղալիք լինել Զագորսկու ձեռքին, նա ստիպված էր եթե ոչ լսել, գոնե այնքան սպասել, մինչև որ կստանար նամակը:

— Խնդրեմ շնորհ արեք նստել, — ասաց Զագորսկին:

Զազունյանը շնորհ չարեց նստել, այլ մնաց կանգնած: 
Լուռ ու մունջ նա նայում էր ուրիշ կողմը:

— Ձեր ազատ կամքն է, — ասաց Զագորսկին: 
— Այժմ արդեն ես շատ կարճ կկտրեմ: 
Կխոսեմ միայն ընդհանուր գծերով: 
— Խոսքս բացառապես կնոջ մասին լինելով, պետք է ասեմ, որ ես կնոջ վրա առհասարակ նայում եմ օբյեկտիվ տեսակետից: 
Կանանց էմանսիպացիայից հետո, այժմ, մեր ժամանակներում, ծիծաղելի է, իհարկե, պաշտպանել նրանց իրավունքները: 
Այդ այդպես: 
Հետո — յուրաքանչյուր անհատի վրա ես նայում եմ իբրև մի ինդիվիդիումի վրա այդ մեկ, և երկրորդ՝ ես ոչ մի քաղաքացիական կամ բարոյական օրենք չեմ ընդունում, բացի, այսպես ասած, բնական օրենքից, որ գտնվում է իրեն՝ մարդու մեջ: 
Խոսքս, կրկնում եմ, բացառապես վերաբերում է կնոջն, երբ նա ամուսին է: 
Կինը մինչև այն ժամանակ է մի ադամ արդի ամուսինը, երբ սիրում է նրան, բայց երբ դադարեց նրան սիրելուց և սիրեց մի ուրիշ տղամարդի, այլևս առաջինի ամուսինը չէ, այդ հաստատ է: 
Այդպես է պահանջում բնական, այսինքն սիրո օրենքը, որ ամենաճիշտը և ամենապարգև է: 
Ես այլևս չեմ երկարացնում: 
Այդ բոլորից դուք կարող եք հետևցնել այն, ինչ որ հարկավոր է: 
Dixi, ես վերջացրի: 
Այժմ համեցեք այս նամակը:

Նա մեկնեց Զազունյանին նամակը:

Զազունյանն առավ և շտապեց դուրս գնալ:

Զագորսկին ժպտաց նրա ետևից, վերցրեց Զազունյանի համար լցրած զելտերյան ջուրը, խմեց, հանեց շշի գիրը դրեց սեղանի վրա, վեր կացավ, գլխարկը ծածկեց և դուրս գնաց Զազունյանի ետևից:

Կեսգիշեր էր: 
Փողոցում անցուդարձը կտրվել էր: 
Զագորսկին շտապեցրեց քայլերը և հասավ Զազունյանին:

— Ինչո՞ւ դուք չեք ուզում լսել այն, — ասաց նա, նրա հետ առաջ գնալով, — ինչ որ, իմ կարծիքով, չեք գտնի այդ նամակում: 
Դուք իզուր եք ինձնից փախուստ տալիս, մանավանդ այժմ, երբ չկա այլևս մեր մեջ երկպառակություն ձգողը: 
Մենք կարող ենք առաջվա նման բարի բարեկամներ լինել, եթե դուք այդ ցանկանաք:

Զազունյանի կատաղությունը բորբոքվեց, բայց նա կարողացավ զսպել իրեն և լուռ առաջ անցավ:

— Նա մեռավ անցյալ տարի, — ասաց Զագորսկին, նրա ետ հավասար առաջ գնալով: 
— Մեռավ թոքախտից... 
Խնդրեց ինձ, որ այդ նամակը ձեզ ուղարկեմ, և ես, իբրև ճշմարիտ ջենտլմեն, այդ իմ սրբազան պարտականությունը համարեցի: 
Բայց որովհետև ինձ հայտնի չէր ձեր ուր լինելն, այդ պատճառով ես սրբությամբ պահեցի այդ նամակը, մինչև որ բախտը կամ հաջող դեպքն այս գիշեր հանդիպեցրեց մեզ միմյանց, և ես շնորհ ունեցա այդ սրբազան ավանդն իմ ձեռքովս ձեզ հանձնելու, թեև առաջ էի ուզում հանձնել, այն ժամանակ, երբ ես ձեզ բարևում էի, բայց դուք ինձ... չէիք տեսնում: 
Ես կատարեցի իմ պարտականությունս: 
Իսկ այժմ — adieu. Je vous souhaite le bon soier.
Նա զինվորական պատիվ տվավ, երկարաճիտ կոշիկների կրունկները խփելով իրար զրնգացրեց խթանները, դարձավ, կանչեց դատարկ անցնող մի կառք, առանց շտապելու գնաց նստեց և հեռացավ:

33
Զազունյանը չիմացավ ինչպես հասավ հյուրանոց և բարձրացավ վերև: 
Բաց արեց իր սենյակի դուռը, մտավ, մթության մեջ խարխափելով, մոտեցավ սեղանին և վառեց մոմը: 
Մինչև մոմը պայծառ լույս կտար, նա վերցրեց ցիլինդրը, համարյա շպրտեց սեղանի վրա, հանեց վերարկուն, ձգեց աթոռի վրա և Զագորսկուց ստացած ծրարր մոտեցրեց լույսին: 
Ծրարը պահված էր շատ մաքուր, կարծես հենց նոր էին փակել: 
Նրա վրա ոչինչ չկար գրած: 
Սև շրջանակը հանկարծ մի տեսակ ազդեց Զազունյանին: 
Դողդոջուն ձեռքով պատռեց ծրարը, հանեց պոստի նույնպես սև շրջանակավոր ազնիվ թուղթը և կարդաց կնոջ, ըստ երևույթին, հմուտ, բայց թույլ ձեռքով գրած հետևյալ տողերը.
«Աղաչում եմ, նախքան կարդալը, մի պատռեք և դեն մի շպրտեք այս նամակը: 
Այս տողերն ես գրում եմ մահվան անկողնում: 
Ի՞նչ նպատակով: 
Դուք կհասկանաք ինձ, եթե ձեզ ասեմ, որ ձեզ և Անուշիս թողնելով` ես ինձ կենդանի գերեզման դրի: 
Ես սիրում էի սրան, բայց արդեն շատ ուշ էր, երբ իմացա, որ խաբվել եմ... 
Աստված նրա հետ: 
Լսեցի Անուշիս մահը: 
Ո՛չ, ո՛չ, երբեք մի կարծեք, թե անվանս և պատվիս հետ՝ ես ծախեցի և մայրական զգացմունքներս: 
Այդ անկարելի է: 
Աստծուն է միայն հայտնի, թե որքան ես տանջվել եմ... 
Կներե՞ արդյոք նա ինձ: 
Հույս ունեմ, եթե միայն... դուք կներեք ինձ: 
Վերջին և ամենաջերմ փափագս այդ է: 
Այնուհետև ես հանգիստ կմեռնեմ օրհնելով ձեր անունը.,.»:

Նամակը ոչ ստորագրություն ուներ, ոչ թիվ և ոչ գրված էր, թե ում է ուղղված:

Զազունյանը նամակը կարդալիս չզգաց, թե ինչպես Զագորսկու պատճառած կատաղությունն իսպառ չքացավ: 
Մի տեսակ պայծառ զգացմունք կամաց-կամաց սկսեց լուսավորել նրա մռայլ հոգին: 
Ամեն, կատարելապես ամեն ինչ մոռանալով, նրան թվում էր, թե ինքը սավառնում է բարձր, բարձր, և զգում էր, թե ինչպես իր սիրտն` ազատ ամեն տեսակ զգացմունքներից՝ բաբախում է մեղմ, տխուր, բայց սրբազան երջանկությամբ: 
Եվ իրավ, ի՞նչը կհասներ ներման այն վեհ զգացմ ունքին, որ, որպես փրկության կաթիլներ, ցողում է մարդկային քարացած սրտի և հոգու վրա…	Մոլորված կինը խղճի տանջանքների տակ` վերջին անգամ դարձյալ դեպի նա է դառնում — Դեպի իր ամուսինը և, մահվան անկողնում պարզելով նրան իր դողդոջուն ձեռքերը ներումն է հայցում...
Զազունյանի աչքերը լցվեցին արտասուքով:

Երկար ժամանակ, կարծես արձանացած, նա կանգնած էր սեղանի առջև: 
Նամակը դողում էր նրա ձեռքում, և նրա աչքերը չէին հեռանում նամակից:

Շուրջը և դուրսը կատարյալ լռություն էր տիրում:

Հանկարծ դռան մոտ մի թեթև շրշյուն նրա ուշադրությունն իր կողմը դարձրեց: 
Նա արագ դարձավ դռան կողմը և ակամա ետ ու ետ գնաց: 
Այն, ինչ էր այդ րոպեին ներկայացավ նրա աչքերին, տեսիլ միայն կարող էր լինել, ուրիշ ոչինչ...
Նա աչքերը փակեց և ձեռքը թափահարեց դեմքի առջև, կարծես դեմքից մի բան քշելով: 
Աչքերը նորից բաց անելով, նույն տեսիլը ներկայացավ նրան դռան մոտ կանգնած:

Հանկարծ նա մի քանի քայլ առաջ վազեց, կարծես մեկն ետևից հրեց նրան, հանկարծ կանգ առավ և ձեռքերը տարածեց դեպի տեսիլը:

— Է՛մմա, — բացականչեց նա:

Տեսիլը շարժվեց և ընկավ նրա գիրկը:

— Է՛մմա, — շշնջաց Զազունյանը:

Նրանց շրթունքները հանգան իրար վրա:

— Է՛մմա... ի՞նչպես այս կեսգիշերին... ինձ մոտ...
— Չգիտեմ… — չգիտեմ, շշնջաց Էմման, ամուր սեղմվելով նրա կրծքին:

— Է՛մմա... — կրկնեց Զազունյանը, — մի՞թե այս երազ չէ:
:

— Երազ... օ՛հ, երազ... — Եվ Էմման իր սիրուն գլուխը, որից ընկել էր շալը, ավելի սեղմեց նրա կրծքին:

Զազունյանի ձեռքերն անզգայաբար գրկեցին նրա ճկուն իրանը, շրթունքները կպան նրա փայլուն մազերին:

Մի կարճ միջոց երկուսն էլ ոչ մի խոսք այլևս չկարողացան արտասանել: 
Զազունյանն իր կրծքի վրա զգում էր էմմայի դեմքի ջերմությունը, Էմման լսում էր Զազունյանի սրտի արագ զարկը:

Վերջապես կամաց-կամաց Զազունյանն սթափվեց, նա մի տեսակ անմիտ հայացքով նայեց շուրջը զգուշությամբ թողեց Էմմային և կամաց հեռացավ նրանից:

— Գնա՛ այստեղից, Էմմա, — ասաց նա խուլ ձայնով, աշխատելով չնայել նրան:

Էմման միայն անմեղ, անհուն երջանկությամբ ժպտաց և լուռ տարածեց դեպի նա իր դողդոջուն ձեռքերը, կարծես նրան դարձյալ իր գիրկն էր կանչում:

— Էմմա, գնա այստեղից, — կրկնեց Զազունյանը:

— Ո՞ւր:

— Ձեր տուն:

— Ինչո՞ւ:

— Ես վախենամ եմ:

— Ո՞ւմից...
— Քեզնից... քեզնից... գնա:

— Արսե՛ն...
— Գնա, գնա, աղաչում եմ:

— Դու կփախչես:

— Ես քո ստրուկն եմ, է՛մմա
— Կփախչես, կփախչես, Արսեն... հազիվհազ գտել եմ քեզ…
— Է՛մմա, հավատո՞ւմ ես, որ ես սիրում եմ քեզ:

Էմման ձեռքերը տարածած մի քայլ առաջ վազեց:

— Ի՞նչ ասացիր... դու... ինձ... սիրում ես. ախ, աստված իմ, այս ինչ լսեցի... 
Իսկ ես քեզ ո՛րքան եմ սիրում...
— Ուրեմն գնա... այս անգամ գնա:

— Թող մի փոքր էլ մնամ, Արսեն:

— Չէ, չէ, Էմմա, աղաչում եմ, գնա, գնա, իսկույն:

Էմման մի հուսահատական շարժում գործեց:

— Ո՞ւր գնամ, — ասաց նա: 
— Չէ՞ որ ես այստեղ դրախտումն եմ: 
Ահա այստեղ ինձ համար խելոք կնստեմ, ոչ կխոսեմ, ոչ ձայն կհանեմ, ոչինչ չեմ անի... միայն թող որ նայեմ քեզ:

— Իմ սիրույս համար, կմնա...
Այն աստիճան տանջանքով և աղերսանքով էին արտասանված այդ բառերը, որ Էմման այլևս չկարողացավ հակառակել: 
Նա միայն նախ լուռ ու անթարթ նայեց Զազունյանի աչռերին, հետո կամաց շուռ եկավ և կամաց գնաց դեպի դուռը: 
Դռան մոտ նա հանկարծ կանգ առավ և ճակատը սեղմեց դռանը:

— Ախ, չե՛մ կարող, չե՛մ կարող, — սաստիկ հուսահատությամբ կանչեց նա:

— Իմ սիրույս համար, է՛մմա, — կրկնեց Զազունյանը:

— Գոնե երդվիր, որ չես գնա:

— Մի՞թե ինձ չես հավատում, Էմմա:

Էմման դուրս վազեց:

Մոտ քառորդ ժամ Զազունյանը կանգնած էր արձանացած` աչքերը դռանը հառած: 
Ի՞նչ էր զգում և ի՞նչ էր մտածում նա... 
Հանկարծ նա մտածեց, որ կեսգիշերից անց է, որ Էմման ամենայն հավանականությամբ մենակ էր եկել, որ փողոցներում հազար ու մի կասկածավոր մարդիկ են շրջում, որ...
Խենթի նման վեր թռավ տեղից, հենց այնպես գլխաբաց դուրս վազեց փողոց և նայեց այս ու այն կողմը: 
— Ո՞վ կար կամ այն մթության մեջ ո՞վ պետք է երևար: 
Նա վազեց Մարկոսյանների տան կողմը: 
Ճանապարհին ոչ մի մարդ չպատահեց: 
նա հասավ Մարկոսյանների տանը, նայեց դռանը, — փակ էր, նայեց բարձր լուսամուտներին — ճրագի լույս չկար: 
Երկար ժամանակ չէր իմանում՝ հեռանա՞, թե մնա. արդյոք Էմման հասե՞լ է տուն և նե՞րս է մտել, թե դեռ ճանապարհին է... արդյոք ճանապարհին մարդի՞կ պատահեցին, արդյոք... սաստիկ երկյուղն ու հուսահատությունը պաշարեցին նրան, միևնույն ժամանակ նա սաստիկ կատաղեց իր դեմ, որ այդ կեսգիշերին Էմմային մեն-մենակ ճանապարհ ձգեց:

Երկու ժամից հետո, ոչ մեռած և ոչ կենդանի, վերադարձավ հյուրանոց, մտավ իր սենյակը և ընկավ մահճակալի վրա: 
Երկար ժամանակ պառկած էր անշարժ, հետո հանկարծ վեր ցատկեց տեղից և լռած աչքերով նայեց այս ու այն կողմը:

— Չլինի՞ թե այս բոլորն երազ էր միայն, — ասաց նա ինքնիրեն:

34
Հետևյալ օրը, երբ նա աչքերը բաց արեց, տեսավ Զաքարին սեղանի մոտ նստած:

— Զաքա՞ր... ի՞նչ կա, ի՞նչ է պատահել, — կանչեց նա սաստիկ վախեցած, տեղից իսկույն վեր թռչելով:

— Ի՞նչ պետք է պատահի, ի՞նչպես ես վեր թռչում, — զարմացավ Զաքարը, վեր կենալով և մոտենալով նրան» — Ե՛ս պետք է քեզ հարցնեմ, թե ինչ է պատահել, որ այդպես առանց հանվելու ես քնել: 
Երևի արբած ես եղել:

Զազունյանը ազատ շունչ քաշեց, կարծես մի ծանր, անտանելի ծանր բեռ ընկավ նրա սրտից: 
Նա նայեց իրեն, և տեսավ, որ, իրավ, առանց հանվելու է քնել: 
Գիշերվա անցքը նորից սկսեց մտատանջել նրան, թե արդյոք այն իսկապե՞ս երազ էր, թե իրողություն:

— Համարյա, — պատասխանեց նա ոչ իսկույն: 
— Բայց այս ի՞նչ է. այս ժամանակ դու իմ սենյակո՞ւմ:

— Իհարկե կզարմանաս, քանի որ մոռացել ես, թե մեզ ի՛նչ ես ասել և ինչ ես խոստացել, — ասաց Զաքարը: 
— Անցյալ օրը մեզ ասում ես, թե մեկ կամ երկու օրից պետք է հեռանաս և խոստանում ես հեռանալուց առաջ այցելել մեզ, այնինչ երեկ բոլորովին ոտք չես դնում մեր տուն: 
Երեկ երեք անգամ եկա այստեղ, բայց ոչ մի անգամ էլ քեզ այստեղ չգտա: 
Այսօր էլ վախենալով, թե միգուցե մեզ մոռացած լինես և առանց մեզ տեսնելու հեռանաս դու այնպիսի մարդ ես, որ զարմանալի էլ չէ, եթե այդպիսի բան անես, ահա այսպես վաղ-վաղ գալիս եմ քեզ մոտ: 
Ասենք, էլ ինչ վաղ է, քանի ժամանակ է նստած եմ այստեղ:

— Ի՞նչ ես ասում, — զարմացավ Զազանյանը:

— Այո՛: 
Խո անհանգիստ չէի անի քունդ, մանավանդ որ տեսնում էի՝ ուշ ես պառկել քնելո՛ւ, որովհետև եթե վաղ պառկած լինեիր, ինչքան էլ արբած լինեիր, դարձյալ ժամանակ կգտնեիր հանվելու և դուռը փակելու: 
Բայց այդ չէ, Արսեն, ահա ինձ ինչ է հետաքրքրում: 
Այս ի՞նչ է:

Նա վերցրեց սեղանի վրայից մի թուղթ և ցույց տվեց Զազունյանին:

Զազունյանը նայեց և ցնցվեց, կնոջ նամակն էր, որ թողել էր սեղանի վրա և որի գոյությունը բոլորովին մոռացել էր:

— Ի՞նչ է, — հարցրեց նա իր կողմից, ինքն էլ չիմանալով, թե ինչ է ասում:

— Այս նամակը: 
Ներիր, որ հետաքրքրությունս չկարողացա զսպել և կարդացի: 
Ո՞ւմն է գրած:

— Ինձ:

— Ո՞վ է գրել:

— Կինս:

— Դու կի՞ն ունես:

— Ունեի:

Զաքարը զարմանքից ապուշ կտրած՝ նայեց Զազունյանի աչքերին:

— Հետո, այստեղ մի անուն կա, — ասաց նա, նայելով նամակին: 
Անուշ... ո՞վ է:

— Աղջիկս:

— Ուրեմն դու համ կին ես ունեցել, համ աղջիկ:

— Այո:

Զաքարը նամակը դրեց սեղանի վրա և ձեռքերը զարկեց իրար:

— Ահա թե ում համար է ասված` մարդը գիշերից էլ մութ է, — ասաց նա: 
— Երբեք մտքովս էլ չեմ անցկացրել, թե դու կարող ես ամուսնացած լինել և զավակ ունենալ: 
Իսկ դու ինչո՞ւ էիր այդ բանն ինձնից ծածկում: 
Դու մի ամբողջ ռոման, մի ամբողջ պատմություն ես ունեցել և ինձ ոչ մի խոսք չես ասել: 
Այդ ներելի՞ է քեզ, մեր բարեկամությանը, մեր եղբայրությանը: 
Ապա ի՞նչպես չնեղանամ քեզնից, ի՞նչպես չնե ղանամ: 
Է՛հ...
Նա ձեռքը թափահարեց և նստեց սեղանի մոտ:

Զազունյանը կանգնած էր անշարժ:

Կարճ ժամանակ լռություն տիրեց:

— Ե՞րբ ես ստացել այս նամակը, — հանկարծ հարցրեց Զաքարը:

— Երեկ գիշեր, — պատասխանեց Զազունյանը:

— Գիշե՞րը... 
Ո՞ւմից…
— Զագորսկուց:

— Զագորսկո՞ւց, — խիստ զարմացավ Զաքարը:

— Այո:

— Հետո՞:

— Հետո ի՞նչ, — ասաց Զազունյանը, նստելով մահճակալի վրա:

— Զագորսկուց ինչո՞ւ պետք է ստանայիր այս նամակը, ի՞նչ է շինում նրա ձեռքին:

— Կինս նրան էր սիրում:

— Զագորսկո՞ւն, — բացականչեց Զաքարը:

— Այո:

Զաքարը բոլորովին ապուշ կտրեց:

— Աստված է վկա, Արսեն, ես ոչինչ չեմ հասկանում, — ասաց նա վեր կենալով և մոտենալով նրան: 
— Հետո՞, հետո ի՞նչ, — անհամբերությամբ հարցրեց նա: 
— Պատմիր, թե աստվածդ կսիրես:

— Ի՞նչ պատմեմ, արդեն պարզ է, — ասաց Զազունյանը: 
— Կինս սիրում էր Զագորսկուն, — թողեց ինձ և փոքրիկ աղջկան և հեռացավ նրա հետ: 
Մի տարուց հետո՛ աղջիկս մեռավ, իսկ ես անձնատուր եղա ճանապարհորդության, վիշտս մոռանալու համար: 
Այսքան ժամանակ ոչ մի տեղեկություն չունեի կնոջս մասին և չէի էլ ուզում ունենալ, բայց երեկ գիշեր ճաշարանում Զագորսկին պատահմամբ հանդիպեց ինձ և տվեց այդ նամակը: 
Այս է բոլորը:

Զաքարը բերանը բաց նայում էր նրան: 
Նրա դեմքի վրա այս անգամ երևում էր սաստիկ կարեկցություն:

— Ի՛նչ թշվառ մարդ ես վերջապես ասաց նա հառաչելով և նամակը նորից վերցնելով սկսեց մտքումը կարդալ: 
— Ի՛նչ թշվառ է և այս կինը, — ասաց նա, նամակը կարդալուց հետո, աչքերը չհեռացնելով նրանից: 
— Ուրեմն այդպես, հը՞, — կարճ լռությունից հետո ասաց նա: 
— Հիմա եմ հասկանում, թե ինչո՞ւ դու այնպես խույս էիր տալիս Զագորսկուց. դու մի՛ ասի ձեր մեջ մի այդպիսի բան է եղել... 
Բայց Զագորսկին, Զագորսկին... ի՞նչ կկարծեի, թե նա այդ աստիճան ստոր կերպով կվարվի քեզ հետ... 
Իսկ քո կինն էլ, բարեկամ, ինչպես երևում է, ներիր ինձ, լավ պտուղ չի եղել: 
Ես Զագորսկուն այնքան չեմ մեղադրում, որքան նրան: 
Եթե նա լավ...
— Իսեր աստծո, Զաքար, թողնենք այս խոսակցությունը և մոռանանք ամեն բան, — ասաց Զազունյանը, վեր կենալով տեղից: 
Նրա համար չափից դուրս անտանելի էր խոսել այդ մասին, մանավանդ Զաքարի հետ, որին բախտը, թեև իրենից այժմս ծածուկ, վիճակել էր նույն դերը կատարելու, ինչ դեր որ կատարում էր այդ բանում ինքը — Զազունյանը:

— Բայց մի բան, — ասաց Զաքարը: 
— Այս ե՞րբ է պատահել:

— Ի՞նչը, մահը... 
Անցյալ տարի...
— Անցյա՞լ տարի... 
Չէ, ես այդ չեմ ա...
— Ասացի թողնենք այս, թողնենք:

Կարճ ժամանակ լռություն տիրեց:

— Բայց դու ներո՞ւմ ես նրան, — հանկարծ հարցրեց Զաքարը:

— Ներում եմ:

— Անկե՞ղծ սրտով:

— Բոլորովին անկեղծ սրտով:

— Զաքարը դարձյալ կարեկցությամբ նայեց նրան:

— Խե՛ղճ Արսեն, — ասաց նա:

Զազունյանը հոնքերը կիտեց:

— Ինձ մի՛ խղճա, — խուլ ձայնով ասաց նա և հանեց սյուրտուկը, որպեսզի լվացվի: 
— Ժամը քանի՞սն է:

Զաքարը հանեց ժամացույցը և նայեց:

— Պահ, շուտով տասնևմեկը կլինի, — կանչեց նա անհանգստությամբ: 
— Ես պետք է գնամ ախր հիվանդանոց, քնելդ ինձ էժան չնստեց: 
Կշտապեմ: 
Բայց, լսիր, Արսեն, ինչ եմ ասում: 
Ի սեր աստծո, գնա մեր տուն, ճաշին մեզ մոտ կլինես: 
Այսօր, ինչպես տեսնում եմ, դու բոլորովին միտք էլ չունես մեկնելու: 
Չէ՞:

— Այսօ՞ր, չէ, այսօր չեմ կարող, — պատասխանեց Զազունյանը:

— Ուրեմն ինչ ուզում է լինի, էլի մի քանի օր կմնաս այստեղ:

— Չգիտեմ... գուցե...
— Հա, հա, մնա, թե աստվածդ կսիրես, մնա, — ասաց Զաքարը գլխարկը ծածկելով: 
— Իսկ այսօր, հենց հիմա, հագնվելուց հետո, գնա մեր տուն: 
Ժամը մեկին կամ երկուսին էլ ես կվերադառնամ: 
Առայժմ ցտեսություն: 
Անպատճառ գնա:

Եվ նա շտապով դուրս գնաց:

Զազունյանը տխուր հայացքով նայեց նրա ետևից:

— Թշվառական, ի՞նչ ես ինձ այդպես ստիպում, — ասաց նա: 
— Եթե գիտենաս, թե ով եմ ես... 
Բայց չէ՛, չէ՛, քո անկեղծ հավատը կփրկե քեզ...
Լվացվելուց հետո նա հագուստը փոխեց, որովհետև անկողնում բավական ճմռվել էր: 
Հագնվելուց հետո նա դեռ չէր վճռել՝ գնա՞ Էմմայի մոտ, թե ոչ: 
Բայց որովհետև գիշերվա հանելուկը նրան քանի գնում, ավելի էր մտատանջում, այդ պատճառով նա այլևս երկար չսպասեց և վճռեց գնալ: 
Հանելուկն ուզում էր շուտով լուծել:

Նա ծածկեց ցիլինդրը և դուրս գնաց:

35
Նա նոր էր մտել հյուրասենյակը, երբ հանկարծ երեխայի նման ներս վազեց Էմման և ուղղակի փարվեց նրա վզովը կանչելով՝
— Արսեն... դու չե՞ս փախել, դու չե՞ս փախել:

Եվ նախքան Զազունյանը ուշքի կգար, նա ամուր համբուրեց նրա ականջի մոտ և բաց թողեց նրան:

— Է՛մմա, է՛մմա, — շշնջաց Զազունյանը սարսափած: 
— Դու մոռանում ես, որ ես ձեր հյուրն եմ, որ ես իմ բարեկամիս տանն եմ գտնվում...
— Իմ ի՞նչ գործն է, — մի տեսակ չարաճճի, միամիտ ժպիտով ասաց Էմման: 
— Կարծես թե այդ ինձ համար որևէ նշանակություն ունի... 
Ես քեզ եմ սիրում, դու ինձ ես սիրում, պրծավ գնաց…	մի՞թե դրանից դուրս աշխարհիս երեսին ուրիշ բան գոյություն ունի մեզ համար: 
Երեկ գիշեր ինձ դրախտից դուրս արիր, ուղարկեցիր այս դժոխքը, հիմա դրախտն այստեղ ես բերել և դարձյալ ինչ-որ հիմար բաներ ես հիշեցնում:

Զազունյանը բոլորովին սարսափած նայում էր նրան:

— Ուրեմն այդ ճշմարիտ է, — շշնջաց նա:

— Ի՞նչը:

— Որ երեկ գիշեր դու ինձ մոտ էիր:

— Ախ: 
քեզ է՞լ այդ երազ է թվում, — կանչեց Էմման ուրախ կչկչալով: 
— Երևակայիր, ես էլ ոչ մի կերպ չեմ ուզում հավատալ, թե երեկ գիշեր քեզ մոտ էի, այնինչ, ախր, իսկապես քեզ մոտ էի: 
Ի՞նչ էիր անում դու, երբ ես մտա քեզ մոտ... 
Ես ոչինչ, ոչինչ չեմ հիշում, միայն այն եմ հիշում, որ դու... վռնդեցիր ինձ:

Նա երեխայի նման խնդաց:

Զազունյանի լեզուն կարծես կապվել էր. նա միայն անթարթ նայում էր Էմմայի գեղեցիկ, չարաճճի դեմքին:

— Ի՞նչ ես ինձ այդպես նայում, — կանչեց Էմման, ավելի խնդալով: 
— Վա՛, մի՛ նայիր ինձ այդպես, ծիծաղս գալիս է...
— Բայց այն կեսգիշերին ինչո՞ւ եկար, Էմմա, — հարցրեց Զազունյանը, որ ինքն էլ չէր իմանում, թե ինչ է ասում:

— Ինչո՞ւ եկա, — դժգոհությամբ կանչեց Էմման: 
— Ի՞նչ է նշանակում՝ ինչո՞ւ եկա:

— Այսինքն՝ ուզում եմ ասել` ինչպե՞ս եկար, ինչպե՞ս չվախեցար:

— Ախ, այդ էլ հարցնելու բան չէ: 
Ի՞նչ է նշանակում՝ ի՞նչպես եկար, ի՞նչպես չվախեցար: 
Մի՞թե դու ինձ այն դրության մեջ էիր ձգել, որ ես որևէ բանից վախենայի: 
Եթե մինչև անգամ գիտենայի, որ ճանապարհին միլիոնավոր գազաններ կպատահեն, դարձյալ կգայի: 
Երևակայիր, անցյալ օրը հանկարծ, անսպասելի կերպով հայտնում ես, թե մի կամ երկու օրից հետո, այսինքն՝ երեկ կամ այսօր անպատճառ պետք է հեռանաս այստեղից, ես խնդրում եմ, որ հեռանալուց առաջ այցելես մեզ, իսկ դու... 
Երեկ ամբողջ օրը սպասում էի, սպասում — ո՛ւր է... 
Այլևս համբերություն կմնա՞ր, ինքդ ասա, այլևս կարո՞ղ էի համբերել: 
Չեմ կարող ասել, թե ինչպես տանջվում էի ես, որ մտածում էի, թե դու. կարող ես, առանց ինձ տեսնելու, հեռանալ այստեղից կամ արդեն հեռացած կլինես: 
Ես պարզապես խելագարված էի: 
Կեսգիշերին ի՛նչպես եկա քեզ մոտ — ինքս էլ չգիտեմ, միայն երբ սենյակիդ դուռը բաց գտա և ներս մտնելով քեզ տեսա այնտեղ... 
Ա՛խ, եթե իսկույն մեռնեի էլ, միևնույնը կլիներ ինձ համար... 
Բայց ո՛րքան անխիղճ վարվեցիր դու ինձ հետ, Արսեն, հենց նոր մտել էի, իսկ դու իսկույն վռնդեցիր ինձ:

— Բայց ի՞նչպես հասար տուն, — հարցրեց Զազունանը:

— Ի՞նչպես հասա... 
Թռա, ա՛յ, այնպես, ինչպես թռչում են ծտերը — թը՛ռռռ... 
Հավատա, ես թևեր ունեի... ինչպե՛ս թեթև թռչում էի: 
Հիմա էլ կարող եմ թռչել, գիտե՞ս: 
Կուզես, թռչեմ:

Իրավ, նա թռավ և փարվեց Զազունյանի վզովը:

— Է՛մմա, է՛մմա, — դարձյալ սարսափած շշնջաց Զազունյանը և ազատվեց նրա գրկից: 
— Ի՞նչ ես անում:

— Թռչում եմ, — կանչեց Էմման կչկչալով:

— Բայց այդ թռիչքները շատ վտանգավոր են:

— Ի՛նչ անեմ... ես թևեր ունեմ և թռչում եմ...
— Է՛մմա...
— Ախ, անունս այդպես մի արտասանիր, չեմ սիրում... այ, այնպես խոսիր ինձ հետ, ինչսես ես եմ քեզ հետ խոսում:

— Այստեղ մարդ կարող է մտնել, Էմմա, քիչ հանգիստ:

— Ո՞վ կմտնի, ո՞վ կարող է մտնել... 
Թող թեկուզ հենց մտնեն, ի՞նչ է որ:

Զազունյանը բոլորովին շփոթվել էր, նա չգիտեր ինչպես հանգստացներ Էմմային, որը մի կատարյալ չարաճճի երեխա էր դարձել:

— Թե սիրում ես ինձ, Էմմա, հանգիստ, — կամաց արտասանեց նա: 
— Քո տեղ ես եմ վախենում:

— Վախենո՛ւմ... 
Տե՛ր աստված, սա միշտ տարօրինակ բաներ է ասում... 
Ի՞նչ է նշանակում՝ վախենում... մի՞թե մենք որևէ բանից կարող ենք վախենալ, երբ միմյանց մոտ ենք: 
Ո՞ւմից կամ ի՞նչից պետք է վախենանք:

— Մեր խղճից, Էմմա, մեր խղ...
Էմման ձեռքով իսկույն փակեց նրա բերանը:

— Մի՛, մի՛, — կանչեց նա շնչասպառ, — այդ խոսքը չեմ ուզում...
Զազունյանը տեսավ, թե ինչպես նրա զվարթ, պայծառ, կենդանությամբ շնչող դեմքը մի ակնթարթում գունատվեց:

— Ուրեմն տեսնո՞ւ...
Էմման ավելի պինդ սեղմեց ձեռքը նրա բերանին:

— Լռի՛ր, — շշնջաց նա: 
— Ի՞նչ եմ անում դժոխքը, երբ դրախտի մեջ եմ... 
Լռի՛ր: 
— նա ձեռքը հեռացրեց Զազունյանի բերանից և, դնելով իր շրթունքներին, շշնջաց. — սո՛ւ սո՛ւ... 
Ի՞նչպես անցրիր գիշերը, — հանկարծ հարցրեց նա առաջվա ուրախ և զվարթ ձայնով:

Զազունյանը շատ տխուր նայեց նրան և նստեց:

— Շատ վատ, — ասաց նա ոչ իսկույն:

— Ախ, ինչո՞ւ այսօր շարունակ այդպիսի վատ բաներ ես ասում, — խիստ դժգոհությամբ կանչեց Էմման: 
— Բայց ապա մեկ ասա տեսնեմ, թե ինչու գիշերդ վատ պետք է անցկացնեիր. — հանկարծ ասաց նա, նստելով նրա կողքին, մոտիկ մի ուրիշի աթոռի վրա:

Զազունյանը դարձյալ նայեց նրան:

— Իսկ դու ի՞նչպես անցկացրիր, — պատասխանելու տեղ հարցրեց նա:

— Չէ, դեռ դու ինձ պատասխանիր, թե ինչո՞ւ գիշերը վատ պետք է անցկացնեիր:

— Որովհետև այն կեսգիշերին քեզ մենակ ճանապարհ դրի և չգիտեի, անվտա՞նգ տուն հասար, թե ոչ:

— Հա՛, հա՛, հա՛, — բարձրաձայն սկսեց ծիծաղել Էմման: 
— Ինչո՞ւ ինձ մենակ ճանապարհ դրիր
— Խելքս գլխի՞ս էր: 
Հետո, երբ հանկարծ հիշեցի, թե ի՛նչ աններելի սխալ եմ գործել, իսկույն խենթի նման դուրս վազեցի և եկա մինչև այստեղ, ձեր տուն: 
Բայց էլ ինչ կօգներ, ոչ իմացա, թե դու անվտանգ տուն ես հասել, ոչ էլ իմացա, թե ճանապարհին քեզ որևէ վտանգ է պատահել, և այնպես էլ վերադարձա: 
Ամբողջ գիշերն աչքս չեմ խփել: 
Առավոտյան հազիվհազ քունս եկել էր և հենց այնպես առանց հանվելու էլ քնել եմ:

— Հետո՞, — հարցրեց Էմման, որ, հազիվ զսպելով ծիծաղը, շարունակ նայում էր նրան:

— Հետո ի՞նչ: 
Մեկ էլ աչքերս բաց եմ անում՝ տեսնեմ Զաքարը նստած է սենյակումս: 
Սկզբում խիստ վախեցա, կարծեցի, թե գիշերն անպատճառ քեզ մի բան է պատահել ճանապարհին, որ եկել է ինձ մոտ, բայց որ իմացա, թե նա միայն ինձ հրավիրելու է եկել, ազատ շունչ քաշեցի:

— Հա՛, հա՛, հա՛, — ազատություն տվեց Էմման իր ծիծաղին: 
— Բայց ո՞րտեղ է երազը, էլ ո՞րտեղից էր իմ այցելությունը քեզ երազ թվում:

— Իհարկե, երազ էր ու երազ, քանի որ ոչ մի ակներև փաստ չկար, որ հաստատեր, թե դու գիշերն իսկապես այցելել ես ինձ: 
Ահա հիմա միայն իմացա, որ այդ երազ չի եղել:

— Հա՛, հա՛, հա՛, — դարձյալ ծիծաղեց Էմման: 
— Բայց եթե իսկապես երազ լիներ միայն, այն ժամանակ ի՞նչ կանեիր, — հանկարծ հարցրեց նա և հետաքրքրությամբ նայեց Զազունյանի դեմքին:

— Ի՞նչ պետք է անեի, — չիմանալով ինչ պատասխաներ, ասաց Զազունյանը: 
— Կհեռանայի, — հանկարծ դուրս թռավ նրա բերանից:

— Առանց ինձ տեսնելո՞ւ, — շտապով հարցրեց Էմման, ավելի հետաքրքրությամբ նայելով նրա դեմքին:

— Ոչ, քեզ պետք է տեսնեի:

— Ինչո՞ւ, — կրկնապատիկ հետաքրքրությամբ հարցրեց Էմման:

Զազունյանն ուզում էր հայտնել իր նախօրեն կազմած ծրագիրը, որի համեմատ նա վերջին անգամ պետք է տեսներ Էմմային, բացատրեր, նրան իրենց դրությունը, բայց... չկարողացավ:

— Հրաժեշտ տալու, — պատասխանեց նա միայն:

— Ի՞նչ, — զարմացած երկարացրեց Էմման, գլուխն առաջ տանելով դեպի նրա. դեմքը: 
— Հրաժեշտ տալո՞ւ...
Զազունյանը շփոթվեց նրա համառ հայացքից:

— Այո, — պատասխանեց նա, որպեսզի մի պատասխան տված լինի:

— Եվ միայն:

— Այո, — կրկնեց Զազունյանը բոլորովին շփոթվելով:

Էմման գունատվեց:

— Ուրեմն ինձ չե՞ս սիրում, — կամաց պատասխանեց նա:

— Էմմա, — զարմացավ Զազունյանը:

— Ուրեմն հիմա էլ չես սիրում, քանի որ այսօր պետք է հեռանայիր, այսօր պետք է հրաժեշտ տայիր ինձ, — շարունակեց Էմման, ավելի ու ավելի գունատվելով:

— Սուտ եմ ակում, Էմմա, սուտ եմ ասումասաց Զազունյանը, նոր հասկանալով, թե ինչպիսի անմիտ պատասխաններ էր տվել նրան: 
— Ներիր ինձ, աղաչում եմ... 
Ես բոլորովին չմտածեցի, թե ինչ եմ ասում: 
Կարո՞ղ էի միթե տեսնել քեզ վերջին անգամ և այն էլ հրաժեշտ տալու համար միայն: 
Կարո՞ղ էի միթե այսպես շուտ հեռանալ քեզնից, քեզնից, որ ինձ համար ամեն ինչ ես: 
Ո՞ւր կարող եմ գնալ ես այստեղից... կարո՞ղ եմ քեզնից հեռանալ…	կարո՞ղ եմ ուրիշ տեղ ապրել առանց քեզ... 
Ախ, է՛մմա, է՛մմա, ինչո՛ւ ես ինձ այսպես տանջում, — վերջապես բացականչեց նա համարյա արտասվախառն ձայնով:

Էմման հանկարծ ամուր փաթաթվեց նրա վզովը և շրթունքները սեղմեց նրա շրթունքներին...
36
Ժամը երկուսին, երբ Զաքարը տուն եկավ, Զազունյանն արդեն գնացել էր: 
Կինն իր սենյակումն էր: 
Զաքարը գնաց նրա մոտ: 
Երբ նա՝ իր սովորության համեմատ՝ արագ քայլերով մտավ կնոջ սենյակը, կինը նստած էր փոքրիկ թախտի վրա և երկու ձեռքով ամուր գրկած ասեղնագործ բարձը՝ մի տեսակ երջանիկ ինքնամոռացության մեջ այտը սեղմել էր նրա վրա: 
Ամուսնու մտնելուն պես՝ նա սթափվեց և, առանց շտապելու բարձը դնելով իր տեղը, զարմացած, մինչև անգամ խստությամբ կամաց նայեց նրան:




 --------------------------------------- 


— Ի՞նչ ես անում, է՛մմա, — փոքր-ինչ զարմացած հարցրեց Զաքարը:

— Ի՞նչ է, — սառնությամբ հարցրեց Էմման:

— Ինչո՞ւ էիր բարձը գրկել. երեխա՞ էիր կարծում, ի՛նչ է:

Էմման վեր կացավ և գնաց դեպի լուսամուտը:

— Ատամս ցավում է, — հնարեց նա:

— Այդ էր պակաս, — ասաց Զաքարը: 
— Առավոտյան չէր ցավում:

— Ի՛նչպես չէր ցավում... առավոտյան էլ էր ցավում, երեկ էլ, բայց այսքան չէ, որքան հիմա:

— Հապա ինչո՞ւ չէիր ասում:

— Դու ի՞նչ պետք է օգնեիր:

— Այնուամենայնիվ... դեղ դրե՞լ ես:

— Դեղը չի օգնում:

Էմմայի համար անտանելի էր երկար սուտ խոսել, այդ պատճառով խոսակցությունը փոխելով` ասաց.
— Մոռացա ասեմ, որ Արամիկի համար կոշիկ պետք է գնվի,
— Այդ կգնենք, — ասաց Զաքարը: 
— Բայց դու ինձ այս ասա, Զազունյանը չի՞ եկել:

— Եկավ, — պատասխանեց Էմման:

— Հետո, ո՞ւր է:

— Գնաց:

— Ո՞ւր գնաց:

— Ասում է՝ գործ ունեմ:

— Բայց ճաշին չի՞ գալ:

— Ասաց, որ չէ:

— Է-է՛հ, ինչ անշնորհքն ես, Էմմա, — թեթև դԺգոհությամբ ասաց Զաքարը: 
— Ինչո՛ւ թողիր, որ գնա:

— Զարմանալի է, խո չէի կարող թոկերով կապել, — պատասխանեց Էմման, որին այդ խոսակցությունն ավելի անտանելի էր, քան սուտ խոսելը:

— Գոնե չասացի՞ր, որ երեկոյան կամ վաղը գա, — հարցրեց Զաքարը:

Էմման հանկարծ օտարոտի համարձակ հայացքով նայեց ուղղակի նրա աչքերին:

— Ասացի, որ վաղը դարձյալ գա, — պատասխանեց նա, նույնպես օտարոտի ձայնով:

— Եվ խոստացա՞վ:

— Այո, խոստացավ:

Այդ օրից, հենց այդ րոպեից Էմման զգում էր, որ Զաքարի հետ ունեցած իր հարաբերությունն ակամա թշնամական արտահայտություն է ստանում: 
Մի անհասկանալի, բայց ուժեղ զգացմունք հետզհետե բաժանում էր նրան Զաքարից: 
Զաքարին նա այլևս իր սրտակիցը, իր հարազատը չէր զգում, այլ մի տեսակ օտար, մինչև անգամ ծանր բեռ, որ քանի գնում, այնքան ավելի ծանրանում էր, այնքան ճնշում էր նրան իր ծանրության տակ: 
Այն տեղը, որ Զաքարը բռնում էր նրա սրտի մեջ, դատարկվեց, և նրա սիրտը, կարծես ընդմիշտ, ամուր փակվեց ամուսնու համար: 
Նրան ամենից ավելի անտանելի էին թվում Զաքարի երկար ու բարակ հարցուփորձերը: 
Դրա համար, ատամնացավը պատճառ բերելով, ուզում էր ճաշին դուրս չգալ իր սենյակից և բոլորովին չճաշել, բայց մեկ էլ մտածելով, որ այդ արդեն չափից դո՛ւրս կլինի, գլխավորը — Զաքարն ավելի ևս հանգիստ չի տա իրեն, այդ պատճառով դուրս գնաց և նստեց ճաշի: 
Ճաշը վևրջանալուց հետո նա գնաց և նորից փակվեց իր սենյակում: 
Նա ուզում էր անձնատուր լինել իր քաղցր ցնորքներին:

Զաքարը նրա օտարոտի դրությունը վերագրում էր ատամնացավին: 
Ճաշից հետո նա նույնպես փակվեց իր սենյակում և պառկեց, որպեսզի իր սովորության համաձայն՝ մի կուշտ քնի: 
Բայց այս անգամ քունը չէր գալիս, նա մտածում էր Զազունյանին վերաբերող այն գաղտնիքի մասին, որ այդ օրն առավոտյան նամակի շնորհիվ իմացավ իրեն — Զազունյանից: 
Այդ բանը շատ էր ազդել նրան, այդ պատճառով նրա միտքը շարունակ զբաղված էր դրանով: 
Նա գիտեր, որ Զազունյանն այդ մասին ոչինչ ասած չէր լինիլ Էմմային, այդ պատճառով մեկ ուզում էր ինքը հայտնել, մեկ էլ չէր ուզում: 
Բայց վերջապես չկարողացավ դիմանալ և վճռեց հայտնել: 
Նա վեր կացավ և գնաց կնոջ սենյակը:

Էմման այս անգամ երեսն ի վեր պառկած էր թախտի վրա և մատները իրար մեջ հյուսած՝ ձեռքերը դրել էր գլխի տակ: 
Ինչպես երևում էր, քաղցր ցնորքները նրան շատ հեռու էին տարել, որովհետև չիմացավ, թե ինչպես մտավ Զաքարը: 
Բայց հանկարծ տեսնելով նրան, վեր կացավ և նստեց:

— Ախր այսօր մի անսպասելի գաղտնիք իմացա, Էմմա, — ասաց նա խորհրդավոր ձայնով, նստելով նրա կողքին:

Էմման զարմացած և հետաքրքրությամբ, լուռ նայեց նրա դեմքին:

— Դու մի՛ ասի, Զազունյանը կին և զավակ է ունեցել, — ասաց Զաքարը:

— Ի՞նչ, — դուրս թռավ Էմմայի բերանից, և նա իսկույն գունատվեց ինչպես մեռել:

— Այո, կին և զավակ է ունեցել, — կրկնեց Զաքարը, կնոջ այդ բացականչությունն ու փոփոխությունը գաղտնիքի անսպասելիությանը վերագրելով: 
— Ահա թե ինչպես էր:

Եվ նա մի առ մի պատմեց, թե ինչպես այդ օրն առավոտյան Զազունյանի սենյակում սեղանի վրա գտավ հայտնի նամակը, պատմեց նրա բովանդակությունը և այն, ինչ որ լսել էր Զազունյանից:

Էմման լսում էր նրան ըստ երևույթին բոլորովին հանգիստ, մինչև անգամ սառնասրտությամբ: 
նրա գունատ, կարծես մեռած դեմքից բոլորովին ոչինչ չէր կարելի իմանալ, թե ինչ է կատարվում նրա մեջ: 
Հոնքերը ցած թողած և քթածակերը լայնացրած` նա միայն շարունակ նայում էր հատակի մի կետի:

— Տեսնո՞ւմ ես, Զագորսկու և Զազունյանի մեջ ինչ բան է եղել, որի մասին մենք այնքան գլուխ էինք կոտրում և ոչինչ չէինք կարողանում իմանալ, — վերջացնելով պատմությունը, ասաց Զաքարը: 
— Ես բոլորովին չէի կարծի, թե Զազունյանը մի այդպիսի գաղտնիք կարող է ունենալ: 
Խեղճն էլ ինչպես ծածուկ էր պահում մեզնից: 
Խե՛ղճ Արսեն…	շատ, շատ կոտրված է սիրտը: 
Ուզում է բոլորովին մոռացության տալ, ինչ որ պատահել է, բայց ի՞նչպես կարելի է, այդ այնպիսի բան է՞, որ կարելի լինի մոռանալ: 
Ես շատ խղճում եմ նրան, շատ անբախտ մարդ է: 
Դու մի ասիլ գլուխը ճանապարհորդության է տվել վիշտը մոռանալու համար:

Էմման ձայն-ծպտուն չհանեց: 
Նստած էր նույն դրության մեջ, ինչպես առաջ:

Զաքարը նայեց նրան և այս անգամ կնոջ դրությունը բավական օտարոտի թվաց նրան:

— Ինչո՞ւ ես այդպես, Էմմա, — հարցրեց նա վախեցած:

— Ի՞նչպես եմ, — հանգիստ ձայնով ասաց Էմման, հայացքը կամաց դեպի նա դարձնելով:

— Դու, սաստիկ գունատ ես:

Էմման կամաց թիկն տվեց մութաքային:

— Ատամս շատ է նեղացնում, — ասաց նա նույն հանգիստ ձայնով:

— Դեղ դիր, սիրելիս, այդպես չի կարելի, — զգացված ասաց Զաքարը: 
— Գոնե ցավը փոքր-ինչ կմեղմանա, և կդադարի:

— Լավ, լավ կդնեմ, — ասաց Էմման և փակեց աչքերը, ցույց տալու համար, որ իրեն հանգիստ թողնի
— Ես իսկույն կբերեմ...
— Չէ, հարկավոր չէ, ես էլ ունիմ այստեղ... միայն խնդրում եմ, ինձ հիմա հանգիստ թող:

— Հանգիստ թողնելով, հանգիստ կթողնեմ, միայն խնդրում եմ դեղն անպատճառ դիր, թե չէ՝ ցավն, ինչպես տեսնում եմ, շատ է ազդում քեզ: 
Լսո՞ւմ ես, էմմա, անպատճառ դիր. ցավն իսկույն կմեղմանա:

Եվ Զաքարը դուրս գնաց կնոջ սենյակից.
37
Զազունյանը ոչ թե գործ ուներ և չսպասեց Զաքարի գալուն, այլ հեռացավ այն պատճառով, որ նրա համար այդ օրվանից չափից դուրս անտանելի էր տեսնել Զաքարին, խոսել նրա հետ, վայելել նրա ընկերական հյուրասիրությունը: 
Ամեն անգամ, մանավանդ այդ օրը Էմմայից հեռանալուց հետո, Զաքարի մասին մտածելիս մի բան սաստիկ կրծում էր նրա սիրտը: 
«Մի՞թե այս է խիղճը», մտածում էր նա: 
«Եթե այս է, ապա անտանելի է... 
Ա՛խ, ինչպես կուզեի Զագորսկի լինել այս տանջանքը չզգալու համար... երջանի՛կ մարդ...»: 
Զագորսկի լինելու միտքն ակամա հղանում էր նրա գլխում, և նա հանկարծ ցնցվում էր: 
«Մի՞թե», հարցնում էր նա ինքն իրեն: 
Սա ամբողջ ժամերով ակամա խորասուզվում էր այդ մտքի մեջ, տեսնում էր, որ Զագորսկի լինելու ցանկությունը իր ներկա դրության մեջ հետևողական է, բայց իսկույն էլ ամբողջ հոգով վրդովվում էր, որովհետև այդ ցանկությունը հակասում էր նրա բարոյական հասկացողություններին: 
Իր դրության մասին նրա գլխում ծնվող թեր և դեմ մտածմունքները մի կատարյալ քաոս էին ներկայացնում: 
Ո՞րն էր այդ քաոսից դուրս գալու ուղիղ ճանապարհը: 
«Խիղճ» — հանկարծ կանչում էր նա, գյուտ արած մարդու նման: 
«Հիրավի — մտածում էր նա — եթե մարդս իր արարքների վերաբերմամբ պետք է միայն չոր ու ցամաք, թեկուզ հենց շատ խելոք ուղեղով ղեկավարվի, հապա ինչո՞ւ բնությունը նրան խիղճ է տվել, որի ձայնը կասկածելի արարքների վերաբերությամբ միշտ հաղթող է հանդիսանում: 
Ահա, ես այս րոպեիս զգում եմ այդ մի՞թե այդ ճշմարիտ չէ: 
Ճշմարիտ է, և ես կհետևեմ խղճիս: 
Կամ դեպի անկում, կամ դեպի հաղթանակ, երկուսից մեկը»:

Եվ ինչպես մի խեղդվող մարդ, որ գետի ալիքների մեջ մի փայտի կտոր է գտնում և ամուր կպչում նրանից, որպեսզի չխեղդվի, նույնպես և նա ամուր բռնեց այդ մտքից, մի հաստատ և որոշ ճանապարհ գտնելու համար:

Հետևյալ օրն առավոտյան նա գնաց Էմմայի մոտ այն մտքով, որ այդ օրն անպատճառ խոսի նրա հետ իրենց դրության մասին: 
Նա դիտմամբ այնպիսի ժամանակ ընտրեց, երբ Զաքարը տանը չպետք է լիներ: 
Եվ իրավ, Զաքարն արդեն մի ժամ առաջ դուրս էր գնացել տնից, պատվիրելով կնոջը, որ եթե Զազունյանը գա, ճաշին պահի, չթողնի գնալու:

Զազունյանը կարծում էր, որ Էմման այս անգամ էլ կընդունի իրեն նույնպես, ինչպես նախորդ օրը. այդ պատճառով վճռել էր, որ հենց առաջին րոպեից դիմագրի նրա փաղաքշանքներին, բայց՝ հակառակ նրա սպասածին, Էմման այս անգամ դիմավորեց նրան տխուր և գունատ: 
Նրա դեմքի վրա, շարժումների և քայլվածքի մեջ երևում էր մի տեսակ սառն հանգստություն կամ ավելի ճիշտ է ասել` սառն գիտակցական վճռականություն: 
Վերջին օրերը համարյա յուրաքանչյուր անգամ նա ներկայանում էր Զազունյանին հոգեկան զանազան դրությունների մեջ, կարծես այսօր ուրիշ կին էր, վաղն — ուրիշ, մյուս օրը — դարձյալ ուրիշ, բայց ամեն անգամ առաջվանից ավելի գեղեցիկ, ավելի սիրելի, ավելի կախարդիչ, այնպես որ Զազունյանը զարմանում և ապշում էր, թե ո՞րտեղից է արտահայտում նա հոգեկան այդքան ուժ և հարստություն, և ինչքան կախարդիչ գաղտնիքներ կան թաքնված նրա սրտի խորքում: 
Աստ երևույթին, նա պետք է ուրախանար, որ այս անգամ առանց Էմմայի կողմից փաղաքշական դիմադրության հանդիպելու կարող էր ուղղակի դիմել գործին, որի համար եկել էր, բայց, ընդհակառակն՝ Էմմայի սառն ընդունելությունը հենց առաջին վայրկյանից նրան մեծ երկյուղ պատճառեց. այդ երկյուղը նմանում էր սիրահարի երկյուղի, որ զգում է, երբ իր սիրելիից սառն ընդունելություն ստանալով, հանկարծ կասկած է տանում, թե չլինի՝ չի սիրում իրեն: 
Եվ այդ երկյուղը այնպես ցնցեց Զազունյանի էությանը, որ նա մինչև անգամ գունւստվեց:

Լուռ բարևելով Զազունյանին, Էմման լուռ նստեց գահավորակի վրա: 
Զազունյանը նույնպես լուռ նստեց նրա մոտ աթոռի վրա:

Կարճ ժամանակ երկուսն էլ լուռ էին: 
Այդ լռությունն ավելի ևս կրկնապատկում էր Զազունյանի երկյուղը: 
Նա բոլորովին մոռացավ, թե ինչի համար էր եկել և անհամբերությամբ սպասում էր, թե ինչ պետք է ասի Էմման, կարծես թե այն, ինչ որ պետք է ասեր Էմման, նրա մահու և կյանքի խնդիրը պետք է լուծեր:

Հոնքերը կիտած և աչքերը վայր թողած՝ Էմման նստած էր անշարժ, նա ոտից գլուխ սառնություն էր արտահայտում: 
Զազունյանն անթարթ նայում էր նրա դեմքին և կարծում էր, թե մինչև անգամ չի շնչում:

— Ինչո՞ւ ինձնից ծածկում էիք այն, ինչ որ ամենից առաջ ինձ էիք պարտական հայտնելու, — հանգիստ ձայնով և առանց շտապելու ասաց վերջապես Էմման, — շարունակ նայելով իր ծնկներին:

Զազունյանի երկյուղը զարմանքի փոխվեց:

— Ի՞նչը Էմմա, — հարցրեց նա:

— Այն, ինչ որ Զաքարին երեկ առավոտյան հայտնել էիք:

Զազունյանը ցնցվեց, նա հասկացավ, թե ինչ է ուզում ասել Էմման:

— Մի՞թե Զաքարը ձեզ այդ մասին հայտնել է, — հարցրեց նա:

— Այո, բայց այդ դո՛ւք պետք է հայտնեիք:

— Եվ կհայտնեի:

— Ոչ, վա՛ղ պետք է հայտնեիք…	այն գիշերն ևեթ, երբ ես եկա ձեզ մոտ... հենց թեկուզ երեկ, երբ դուք ինձ մոտ էիք, որովհետև…	դուք հասկանո՞ւմ եք ինձ, ես ձեզ սիրում եմ և չեմ ուզում, որ դուք ինձ համար մութ և անհասկանալի լինեք, որ ինձնից գաղտնիքներ ունենաք,.. Այդ ինձ շատ է բարկացնում:

— Ներեցեք ինձ, Էմմա, — ասաց Զազունյանն, անհամարձակությամբ առնելով նրա ձեռքերը: 
— Հավատացեք, իմ նպատակս բոլորովին այն չի եղել, որ ձեզնից որևէ գաղտնիք ունենամ, այլ այն, որ այդ անցքն ես ինքս ուզում էի մոռանալ, ջնջել առմիշտ հիշողությունիցս և առավել ևս ուզում էի չհայտնել ձեզ այդ, որովհետև գիտեի…	գիտեի որ…	մի խոսքով` չէի ուզում, որ այդ տգեղ անցքը դուք գիտենայիք:

— Տգե՛ղ անցքը, — դառն մտախոհությամբ ասաց Էմման: 
— Դուք սիրո՞ւմ էիք ձեր կնոջը, — հանկարծ հարցրեց նա, գլուխը բարձրացնելով և նայելով նրան:

— Ես իմ ողջ կյանքիս մեջ մի անգամ եմ սիրել, և այն էլ ձեզ, — պատասխանեց Զազունյանը:

— Ոչ, ես ձեր կնոջն եմ ասում:

— Ես նրան սիրում էի իբրև կնոջս և զավակիս մորը:

— Իբրև կնոջը և զավակի մորը, — դարձյալ մտախոհությամբ արտասանեց Էմման և կարճ ժամանակ լռեց: 
— Եվ մեղադրո՞ւմ եք նրան, որ նա թողեց ձեզ և սիրեց Զագորսկուն, — նորից հարցրեց նա:

— Ոչ, — պատասխանեց Զազունյանը:

Էմման աչքերը չռեց:

— Հապա՞, — հարցրեց նա:

— Ես մեղադրում եմ Զագորսկուն, թեև, իհարկե…	կնոջ վրա էլ ընկնում է հանցանքը: 
Զագորսկին իմ ընկերս էր՝ ինչ նշանակությամբ որ ուզում եք վերցրեք այդ, և նա չպետք է դավաճաներ ինձ...
— Բայց ձեր կինն առավել ևս չպետք է դավաճաներ ձեզ, քանի որ ձեր օրինավոր կինն էր, ընկերից էլ ավելի էր ձեզ համար, — տալով ասաց Էմման:

— Ոչ, կնոջը դարձյալ ներելի է, որովհետև կինը թույլ արարած է: 
Շատ անգամ հասարակ տպավորությունը նա սիրո տեղ է ընդունում և այդ պատճառով սխալանքի մեջ է ընկնում, բայց տղամարդին այդ երբեք ներելի չէ, որովհետև նա ավելի հեռատես և փորձված է: 
Փոխանակ օգուտ քաղելու կնոջ թուլությունից, նրա պարտականությունն է վեհանձնորեն հեռանալ նրանից, հիշեցնելով նրան նրա ամուսնական պարտականությունները:

Եվ Զազունյանը այդ նյութի մասին երկար խոսելով, կամաց-կամաց իրեն մեջ ձգեց, և ասաց, որ ինքը չկամենալով իր գաղափարին հակառակ գնացած լինել, պարտավոր է թողնել Էմմային և հեռանալ, որ ինքը պարտավոր է հիշեցնել Էմմային ամուսնական պարտականությունները:

Էմման նստած էր բոլորովին անշարժ, նա լսում էր Զազունյանին առանց ձայն-ծպտուն հանելու: 
Նրա ամբողջ էությունը մի տեսակ մեռելային հանգստություն էր տիրել, միայն գունատ դեմքի վրա մի տեսակ մեղմ, դառն ժպիտ էի խաղում, որ լավ բան չէր գուշակում, և Զազունյանն զգում էր այդ, զգում էր և, զարմանալի է, տեսնում էր, որ իր խոսքերը մի տեսակ կեղծ են, սրտից չեն բխում, գուցե և սխալ են և չունեն այն ուժը, որ համոզեն Էմմային, և այդ բանը Զազունյանին ամոթ էր պատճառում: 
նա այլևս չկարողացավ շարունակել, հանկարծ լռեց և երկյուղով սպասում էր, թե Էմման ինչ պետք է պատասխանի իրեն:

Էմման լուռ էր: 
Օտարոտի մեղմ ժպիտը չէր հեռանում, նրա դեմքից:

— Էմմա, մի՞թե ինձ հետ համաձայն չես, — իրեն ուժ տալով, կամաց հարցրեց Զազունյանը և կամաց թեքվեց դեպի նրա դեմքը:

— «Ահա, զարկում եմ այս ապառաժին, ուզում եմ ջուր՝ ջուր, այրող ծարավս կոտրելու համար — նա ինձ տալիս է բորբոքված ոսկի», — վերջապես մտախոհությամբ հազիվ լսելի ձայնով արտասանեց Էմման Շիլլերի Փիլիպոս թագավորի խոսքերը և գլուխը դառնությամբ շարժեց: 
— Չոր է, չոր է, պարո՛ն Զազունյան, — ասաց նա, դեմքը կամաց դեպի նա դարձնելով: 
— Գուցե շատ ճշմարիտ, շատ խելոք են ձեր ասածները, բայց... այստեղ, այստեղ (նա ձեռքը դրեց իր կրծքին)... այստեղ մի բան կա, որ համաձայն չէ: 
Ունի՞ք արդյոք դուք այդ «մի բանը»... աստված գիտե:

Զազունյանը բոլորովին ստորացած` նայեց նրան:

— Էմմա, ինչո՞ւ ես ինձ այդպես վիրավորում, — մեղմ հանդիմանությամբ ասաց նա:

— Օ՛հ, եթե գիտենաք, թե ո՛վ ո՛ւմն է վիրավորում.
— Ուզում ես ասել՝ ե՞ս եմ քեզ վիրավորում:

— Բավական է, — հանկարծ, կարծես շնչասպառ լինելով, արտասանեց Էմման և վեր կացավ տեղից: 
— Օ՛հ, այդպես շո՛ւտ հիասթափվել, — սաստիկ հուսահատությամբ բացականչեց նա, և նրա ձայնը դողաց: 
Նա գնաց նստեց գահվորակի վրա և դեմքը ծածկեց ձեռքերով:

Զազունյանը կատարելապես մեռելի գույն ստացավ:

— Էմմա՛, մի՛ սպանիր ինձ, — կանչեց նա և խենթի նման վեր թռավ տեղից: 
— Է՛մմա:

Էմման լուռ էր:

— Է՛մմա, — հուսահատական աղերսանքով կրկնեց Զազունյանը: 
— Դու ինձ բոլորովին չես խղճում:

էմմայի ուսերը ցնցվեցին:

— Դու ինձ ստորացնում ես, — շարունակեց Զազունյանը , — դու ինձ հողի հետ ես հավասարեցնում նրա համար միայն, որ ես խղճիս ձայնը լսելով, չեմ ուզում մոռացած լինել ընկերական պարտականությունս և իմ միակ, իմ անգին երջանկությունս ուզում եմ զոհ բերել դրան:

— Միևնույն ժամանակ զոհ բերելով և ուրիշի միակ երջանկությունը, իմ երջանկությունը, — ցնցողաբար հեկեկալով հազիվ կարողացավ արտասանել Էմման:

Զազունյանը տանջանքով նայեց նրան: 
Նրա սիրտը պատըռվում էր:

— Ուրեմն ի՞նչ անեմ, ինքդ ասա, — հուսահատությամբ կանչեց նա: 
— Ցույց տուր ինձ մի ճանապարհ, ուղիղ ճանապարհ այս սարսափելի քաոսից դուրս գալու համար:

— Ես ոչ մի ճանապարհ չգիտեմ... ես միայն այն գիտեմ, որ դու ինձ տանջում ես, սոսկալի կեպով, տանջում ես...
Եվ Էմման դեմքը ձեռքերով ծածկած՝ խոնարհվեց ծնկների վրա. հեկեկանքից նրա ամբողջ մարմինն վեր ու վար էր թռչում:

Զազունյանը զգաց, որ մի բան իր սրտից հանկարծ վեր նետվեց և սկսեց խեղդել կոկորդը: 
Նա ամուր սեղմեց շրրթունքները և մի րոպե ոչինչ չկարողացավ ասել:

— Էմմա, մի՞թե չես կարող մեր դրության վրա փոքր-ինչ զգաստ հայացքով նայել, — ըստ երևույթի շատ անհանգիստ ձայնով վերջապես ասաց նա: 
— Մի՞թե դու չես հավատում, որ մեզպեսների համար երկնային պատուհաս կա:

Էմման հանկարծ նստեց ուղիղ և արտասվալից աչքերն ու դողդոջուն ձեռքերը վերև տարածեց:

— Օ՛, երկինք, տուր ինձ այդ պատուհասը, եթե ես մեղավոր եմ, բացականչեց նա: 
— Ես ամենայն հպատակությամբ կտանեմ այդ պատուհասը, եթե միայն դրանով մեղքս քաված կլինեմ: 
Բայց աստված, դու գիտես, որ ես մեղավոր չեմ:

Զազունյանն անշարժ կանգնած՝ հոնքերի տակից նախ մռայլ հայացքով նայեց նրա տանջված, արտասվալից աչքերին և, կարծես սաստիկ հոգնած, նստեց աթոռի վրա. նա այլևս ոչ մի խոսք չգտավ ասելու:

Հանկարծ Էմման վեր թռավ տեղից, վազեց դեպի նա և չոքեց նրա առջև:

— Արսեն — կանչեց նա անհուն, հուսահատ սիրով գրկելով նրա մեջքը: 
— Եթե դու ինձ ու քեզ իսկապս մեղավոր ես համարում և հավատում ես, որ դրա համար երկինքը մեզ պատուհաս կուղարկե, մի՛ վախենար այդ պատուհասից: 
Ես ամենայն պատրաստակամությամբ քեզ համար իմ գլուխս կխոնարհեմ այդ պատուհասի առջև, բայց նույնը և դու ինձ համար: 
Մի՞թե այդ պատուհասի փոխարեն ես չեմ կարող քեզ գեթ մի չնչին երջանկություն տալ, որ ամեն բանից թանկ լինի քեզ համար: 
Ես կին եմ, Արսեն, մի թույլ, մի փխրուն արարած, որ եթե մի ուժ, մի միջոց ո՛ւնի ապրելու և երջանիկ լինելու — այդ նրա սիրտն է. մի՛ փշրիր այդ սիրտը: 
Ես քեզանից ոչի՛նչ եմ ուզում, Արսեն, միայն մի՛ հեռանար ինձնից: 
Աստված է վկա, ես չեմ կարող ապրել, եթե դու հեռանաս, ի՞նչպես կարող եմ, ինքդ ասա, ի՞նչպես կարող եմ, քանի որ սիրտս, հոգիս, ամբողջ Էությունս անդառնալի կերպով քեզ եմ նվիրել: 
Ա՛խ, Արսեն, տեսնո՞ւմ ես` ինչպես եմ աղերսում, քեզնից է միայն կախված ինձ երջանիկ անել, մի՛ զրկիր ինձ այդ ողորմությունից: 
Ինչո՞ւ ես լռում, մի բան ասա, մխիթարիր ինձ, տեսնո՞ւմ ես, ինչպես եմ տանջվում:

Զազունյանը քնքշությամբ գրկեց նրան և վեր կացրեց:

— Էմմա, — արտասանեց նա միայն:

Այդ մի բառն այնպիսի քնքշությամբ, սիրով, անձնվքւրությամբ էր արտասանված, որ Էմման շատ բան զգաց, հասկացավ դրանից և գոհ մնաց: 
Նա իր սիրուն գլուխը կամաց դրեց նրա կրծքի վրա և արտասվալից աչքերն անհուն երջանկությամբ ձգեց նրա աչքերին:

— Կամ երկնային պատուհաս, կամ երջանկությո՞ւն — հազիվ լսելի ձայնով հարցրեց նա:

— Կամ երկնային պատուհաս, կամ երջանկություն, — կարծես երազի մեջ արտասանեց Զազունյանը և աչքերը փակելով, շրթունքը կամաց սեղմեց նրա սպիտակ ճակատին:

38
Էմմայի վռնդելո՛ւց հետո Աննան ստիպված էր այլևս չգնալ նրանց տուն: 
Նույն անկեղծ և նույն ջերմ զգացմունքով սիրելով իր վաղեմի ընկերուհուն, նա բոլորովին չէր նեղանում Էմմայի մինչև այդ աստիճան հասցրած կոպիտ վարմունքից, որովհետև այդ բանում մեղավորը ոչ թե նրան էր համարում, այլ իրեն: 
Ինչո՞ւ որովհետև նա շատ անտակտ, շատ անմիտ կերպով էր վարվել Էմմայի հետ. շատ լավ հասկանալով, թե ինչպիսի համարյա ինքնամոռացության հասցրած զգացմունքով սիրում է Էմման Զազունյանին և կամենալով հեռացնել նրան այդ սխալ ճանապարհից, նա բոլորովին չէր մտածել, թե ինչպես վարվի նրա հետ, որպեսզի հասնի իր նպատակին: 
Փոխանակ գուրգուրելու նրան, ինչպես երեխայի, փոխանակ սիրով և քաղցրությամբ հասկացնելու նրան գործի դրությունը, որպեսզի այդպիսով հարկավոր թելերը բռնած ունենա իր ձեռքում, նա չկարողանալով զսպել իր տաքարյուն բնավորությունը, ուղղակի հենց առաջին քայլից հարձակվեց նրա վրա համարյա բռնի միջոցներով: 
Այդ դեռ բավական չէր. նա գործը փչացրեց գլխավորապես այն բանով, որ չափից դուրս կատաղելով Զազունյանի դեմ, հենց ուղղակի իրեն — Էմմայի մոտ նրա հասցեին շատ վատ ածականներ սկսեց շռայլել: 
Այդ արդեն չափից դուրս էր: 
Էմման ի՛նչ ներեր, չներեր նրան, այդ բանն արդեն ոչ մի կերպ չէր կարող ներել: 
Նա այնպիսի գաղափար չէր կազմել Զազունյանի վրա և այնպես չէր սիրում նրան, որպեսզի սառնասրտությամբ կարողանար լսել նրա մասին որևէ, թեկուզ հենց ամենաաննշան վատ խոսք, Աննան այդ հետո հասկացավ, բայց արդեն ուշ էր, էլ ոչ մի կերպ չէր կարելի ձեռք բերել Էմմայի առաջվան սերն ու վստահությունը, մանավանդ որ նա կասկածում էր, թե Աննան նախանձում է իրեն Զազունյանի վերաբերությամբ և միայն այդ նախանձից դրդված է գործում: 
Էմման այժմ ուղղակի ատում էր նրան, սակայն ատում էր չհասկանալով նրան: 
Այդ ավելի դառն էր Աննայի համար, որ մի րոպե անգամ չէր դադարել նրան առաջվա նման սիրելուց: 
Նա այժմ առավել ևս տանջվում էր այն գիտակցությունից, որ Էմման իր կույր սիրով իրեն անդունդ կգլորի: 
Ինչպե՛ս նա ցանկանում էր ուղղել իր սխալը... բայց մի՞թե այլևս ոչ մի հույս չկա, մի՞թե իսկապես Էմման անդառնալի կերպով կորած է նրա համար, մի՞թե այլևս չի կարելի նրան մոտենալ... 
Ի՞նչ անենք թե նա վռնդել է նրան իր տնից, այդ անելիս նա այնպիսի դրության մեջ էր, որ իր արածն ինքն էլ չէր հասկանում, ուրեմն մի՞թե դրանից պետք է հուսահատվել, գուցե նա այժմ զղջում էլ է, որ իր վաղեմի ընկերուհու հետ այդպես է վարվել: 
Ինչո՞ւ չփորձի, չգնա նրա մոտ: 
Գուցե այժմ ամեն ինչ կարելի է ուղղել…	Ավելի լավ չէ՞, որ փորձի:

Ներքուստ մի բան հանգիստ չէր տալիս Աննային: 
Նա չէր կարողանում հաստատապես և միանգամից վճռել՝ գնա՞ Էմմայի մոտ, թե ոչ: 
Վերջապես վճռեց, որ գնա: 
Ինչ կլինի, թող լինի: 
Ամբողջ երկու շաբաթ էր, ինչ նա ոտք չէր դրել Մարկոսյանների տուն: 
Մի օր, կեսօրից առաջ, նա գնւց:

Հենց ուզում էր քաշել Մարկոսյանների տան դռան զանգակը, երբ հանկարծ դուռը բացվեց, և այնտեղից դուրս եկավ Զազունյանը:

Աննան բոլորովին չէր սպասում նրան: 
Նրա լուրջ դեմքը և ցիլինդրը տեսնելուն պես՝ բոլոր մաղձը շարժվեց նրա սրտում:

— Ա՛, պ. Զազունյան, — երկարացրեց նա մի կասկածավոր հայացք ձգելով նրա վրա և սեղմելով նրա ձեռքը: 
— Դուք դեռ այստեղ եք…	դեռ անցյալ շաբաթ, կարծեմ, ուզում էիք հեռանալ այստեղից:

Զազունյանը բոլորովին չշփոթվեց, ինչպես սպասում էր Աննան. ընդհակառակն՝ նա համարձակ, մինչև անգամ խիստ հայացքով նայեց նրան:

— Այո տիկին, — պատասխանեց նա սառնությամբ, — պետք է հեռանայի, բայց... մի քանի հանգամանքներ արգելք եղան:

— Հա՛, — ակամա խորհրդավոր եղանակով երկարացրեց Աննան, ավելի խոր նայելով նրա աչքերին: 
— Բայց դարձյալ երկա՞ր եք մնալու այստեղ, — հարցրեց նա:

— Չգիտեմ... հայտնի չէ, — առավել ևս սառնությամբ և այս անգամ առանց նրան նայելու պատասխանեց Զազունյանը: 
Նա չսեղմեց Աննայի ձեռքը, միայն ցիլինդրը վերցրեց, գլուխ տվեց նրան և հեռացավ:

Աննան ակամա նայեց նրա ետևից:

«Ի՛նչ սիրուն է անիծածը», մտածեց նա և ներս մտավ: 
Սանդուղքի գլխին տեսավ Էմմային, որը, ինչպես երևում էր, վերևից նայում և լսում էր նրանց: 
Նա բարձրացավ Էմմայի մոտ այն ժամանակ, երբ Էմման, կարծես նոր ուշքի գալով, հանկարծ դարձավ և, առանց նրան նայելու և ձայն հանելու, ուզում էր հեռանալ: 
Աննան անհամարձակությամբ կտրեց նրա առաջը:

— Բարև, Էմմա, — ասաց նա, չհամարձակվելով ձեռք տալ նրան:

— Բարև, — սառնությամբ պատասխանեց Էմման, նայելով հատակին:

Աննան շատ զղջաց, որ եկավ, բայց էլ ոչինչ չէր չինի:

— Ներիր, որ ես դարձյալ անհանգստացնում եմ քեզ, չնայելով որ դու ինձ արգելել ես ձեր տուն գալ, — ասաց նա: 
— ես եկել եմ... 
Արամիկի համար... նրան շատ կարոտել եմ: 
Թո՞ւյլ կտաս, որ տեսնեմ նրան:

— Արամիկն այժմ այստեղ չէ. նրան ուղարկել եմ զբոսանքի, — նույն սառնությամբ պատասխանեց Էմման:

«Ա՛, նրան հեռացնում է տնից, որ արգելք չլինի իր սիրահարական տեսակցություններին», մտածեց Աննան և շատ վատ հայացքով նայեց նրան:

— Կարո՞ղ եմ նրան սպասել, — հարցրեց նա.
— Ինչպես կամենում ես, — ասաց Էմման և առանց շտապելու հեռացավ դեպի իր սենյակը:

Աննան երկար ժամանակ նայեց նրա ետևից:

— Վա՛յ, Էմմա, վա՛յ, Էմմա, այդ ի՛նչ ես անում, — սարսափած և սաստիկ խղճահարված շշնջաց նա:

Քառորդ ժամից հետո եկավ Արամիկն աղախնի հետ:

— Ո՞րտեղ էիր, սիրելիս, — հարցրեց Աննան:

— Պարտեզում, — պատասխանեց Արամիկը:

— Պարտեզում ի՞նչ էիր շինում:

— Խաղում էի:

— Ո՞ւմ հետ:

— Երեխաների հետ: 
Այնտեղ շատ երեխաներ են գալիս, համ ինձնից մեծ, համ ինձնից փոքր, իմ չափ էլ կան:

— Ամե՞ն օր ես գնում խաղալու:

— Այո, մաման ամեն օր ուղարկում է խաղալու:

— Հետո՞, այսքան ժամանակ խաղա՞լ կլինի: 
Շատ ժամանակ է, չէ՞, որ գնացել էիք պարտեզ:

— Այո, շատ ժամանակ է:

— Հետո ինչո՞ւ այսպես ուշ եք տուն գալիս:

— Ի՞նչ անեմ, մաման ասում է, որ կեսօրից առաջ տուն չգանք:

«Խե՛ղճ երեխա, խե՛ղճ երեխա», մտածեց Աննան, անհուն խղճահարությամբ նայելով նրա անմեղ աչքերին, որոնք հիշեցնում էին մոր գեղեցիկ աչքերը:

— Արամիկ, կգա՞ս, քեզ տանեմ մեր տուն, — հարցրեց նա:

— Եթե մաման կթողնի, ինչո՞ւ չեմ գա, — պատասխանեց երեխան:

— Ես իսկույն մամային կասեմ, — ասաց Աննան և գնաց դեպի Էմմայի սենյակը: 
Նա ներս չմտավ և դռան ճեղքից կանչեց է՛մմա:

— Ի՞նչ է, — լսվեց ներսից Էմմայի ձայնը:

— Չե՞ս թույլ տա Արամիկին մի-երկու օրով տանեմ ինձ մոտ, — հարցրեց Աննան:

— Խնդրիր Զաքարին, եթե թույլ կտա, տար:

«Ո՛չ, չեմ տանի», ինքնիրեն ասաց Աննան կատաղած: 
«Թող այդ երեխան միշտ աչքի առջևը լինի և գոնե դրա անմեղությունը զարթեցնի նրա խիղճը, տանջի, չարչարի նրան»...
Նա գնաց Արամիկի մոտ:

— Սիրելիս, այսօր կաց, ես քեզ ուրիշ անգամ կտանեմ, հա՞, — ասաց նա:

— Երբ որ կտանեք, ես այն ժամանակ կգամ, — պատասխանեց երեխան:

Աննան այլևս երկար չմնաց և գնաց:

«Գնա՛, թշվառական, գնա՛, գլորվիր կորստյան անդունդը, խրվիր ցեխի մեջ — դու արժանի ես դրան, երբ ինքդ հեռացնում ես քեզնից քո անկեղծ բարեկամներին: 
Այն սրիկան քեզ լավ է գտել, այլևս քեզ խղճացող չկա», սաստիկ վիրավորված սրտով ասաց նա և այդ օրից արդեն իսկապես ոտը կտրեց Մարկոսյանների տանից:

39
Անցավ մոտ մի ամիս:

Աննան մի քանի մանր-մունր բաներ գնած` փողոցից վերադառնում էր տուն: 
Ճանապարհին պատահեց նրան Զաքարը, որ կառքով ուր-որ գնում էր նա տեսավ Աննային, կառքն իսկույն կանգնեցնել տվեց, շտապով իջավ և վազեց դեպի նա:

— Տիկին Աննա, — բացականչեց նա: 
— Ինչքա՛ն ուրախ եմ, որ պատահեցի ձեզ: 
Այս րոպեին մտածում էի, որ տուն հասնելուց պես ծառային ուղարկեմ ձեզ կանչելու: 
Այս ի՞նչ է պատահել, ինչո՞ւ դուք մեզ մոռացել եք: 
Զարմացել, ապշել եմ, թե այդ ի՛նչ տարաձայնություն է եղել ձեր և Էմմայի միջև, որ դուք այլևս չեք ուզում մեր տուն գալ: 
Ես խո գիտեմ, որ դուք կռվել եք միմյանց հետ:

— Ի՞նչ եք ասում, ո՞վ է կռվել, — զարմացած և վախեցած ասաց Աննան:

— Գիտեմ, գիտեմ, ինձնից իզուր մի՛ ծածկեք, ասաց Զաքարը հառաչելով: 
— Կռված որ չլինեք, այդպես հեռու չեք փախչի մեզանից: 
Բայց թե աստված կսիրեք, տ. Աննա, ասացեք, ի՛նչ է պատահել: 
Այն օրից, ինչ դուք հեռացել եք մեր տնից, Էմման էլ իր հալին չէ...
— Ի՞նչ է, ի՞նչ է պատահել, — վախեցած հարցրեց Աննան:

— Ոչ, մի վախենաք, հիվանդ չէ, այլ... մի շատ տարօրինակ դրության մեջ, ո՝ր ինձ բոլորովին զարմացրել է: 
Երևակայեցեք — ամբողջ օրը փակված է իր սենյակում, ոչ ինքն է այնտեղից դուրս դալիս, ոչ ինձ է ուզում ընդունել: 
Հարցերիս մի այնպիսի չոր ու ցամաք պատասխաններ է տալիս, որ կարծես աշխարհիս բոլոր թշվառությունն ես նրա գլխին եմ թափել: 
Էլ ոչ տանն է նայում, ոչ այն խեղճ երեխային: 
Ինչո՞ւ, ի՞նչ է պատճառը, ի՞նչ է պատահում նրան, Էմման այդպե՞ս... ախր անհավատալի է, ես ճանաչում եմ Էմմային, նա չի կարող այդպես լինել... բայց ինչո՞ւ է այդպես, ինչո՞ւ... 
Չգիտեմ, ճշմարիտ, ինչ անեմ, ես բոլորովին հուսահատվել եմ:

Աննան խղճահարությամբ նայում էր նրան: 
Նրան թվում էր, թե այդ ուրախ և անհոգ մարդն այդ մի ամսվա մեջ մի քանի տարով ծերացել է:

«Խե՛ղճ մարդ, եթե գիտենաս, թե ինչ է պատճառը», մտածեց նա:

— Հենց հիմա տուն հասնելուն պես ուզում էի ուղարկել ձեր ետևից, որպեսզի խոսեմ ձեզ հետ այդ մասին, — շարունակեց Զաքարը: 
— Ես գիտեմ, որ ձեզ անպատճառ հայտնի պետք է լինի, թե ինչ է պատահում Էմմային, որովհետև, կրկնում եմ, այն օրից, ինչ դուք հեռացել եք մեր տնից, նա այդպես դառավ. ուրեմն ես կարծում եմ, որ այդ բանը մեծ կապ պետք է ունենա ձեր տարաձայնության հետ: 
Խնդրում եմ, աղաչում եմ, տ. Աննա, ասացեք ինձ ճշմարիտը, ինչո՞ւ է Էմման այդպես փոխվել: 
Գիտե՞ք ինչ եմ կարծում, — կամաց, կարծես մեծ ջանք անելով, արտասանեց նա, կարճ լռությունից հետո: 
— Ես կարծում եմ... որ նա... անտարբեր չէ դեպի... 
Զազունյանը: 
Նա ցնցվեց և համարյա սարսափած հանկարծ նայեց Աննայի դեմքին:




 --------------------------------------- 


Աննան սաստիկ վախեցավ և շփոթվեց:

— Ի՞նչ եք ասում, ի՞նչ, — կանչեց նա:

— Հապա՞, հապա՞, ճշմարիտ չէ՞, — անհամբերությամբ հարցրեց Զաքարը:

Աննան այս անգամ իրեն սաստիկ զարմացած ձևացրեց:

— Պարոն Զաքար, այդ դո՞ւք եք, — ասաց նա: 
— Մի՞թե Էմմայի վերաբերմամբ կարելի է այդպիսի կասկածներ տանել: 
Ամոթ է: 
Հավատացեք, ես այդ բոլորովին չէի սպասում ձեզնից, ոչ, չէի սպասում: 
Էմմայի տեղ դուք ի՛նձ վիրավորեցիք, ի՞նչպես կարելի է:

— Ի՛նչ անեմ, տ. Աննա, որ կան բաներ, որոնք հաստատում են իմ այդ կասկածը, — հուսահատությամբ ասաց Զաքարը:

— Լռեցեք, թե աստված կսիրեք, ես ձեզ չեմ կարող լսել: 
Ես զարմանում եմ, թե ինչպես դուք ձեզ համար ստորություն չեք համարում այդպիսի կասկած տանել Էմմայի վրա, մարդ ու կին այսքան տարի հաշտ ու սիրով ապրել եք միմյանց հետ, իսկ հիմա հանկարծ — անտարբեր չէ դեպի Զազունյանը... ի՛նչ լավ գնահատում եք կանանց:

— Տե՛ր աստված... 
Հապա ի՞նչ անեմ, ի՞նչ:

— Հապա ի՞նչ անեմ, ի՞նչ, — ծաղրեց Աննան: 
— Այն արեք, որ տղամարդ եղեք և ոչ թե երեխա: 
Դուք ինքներդ երեխայություններ եք անում և դեռ նեղանում եք, որ ձեզ երեխայի տեղ են դնում: 
Ապա այդ ի՞նչ կասկածելու բան է, որ կասկածում եք: 
Չե՞ք ճանաչում էմմային, չե՞ք ճանաչում հենց իրեն — Զազունյանին, որ նրա վրա էլ մի այդպիսի ստվեր եք ձգում: 
Դուք ինքներդ ձեր բերանով գովում եք նրան, երկինք եք բարձրացնում և հանկարծ — մի այդպիսի կասկած... հետևողական եղեք, պ. Զաքար:

— Ճշմարիտ է, ես հիմա էլ չեմ ուզում հավատալ, թե նրանց մեջ մի այդպիսի բան կարող է լինել, Էմման հիմա էլ նույնն է իմ աչքում, ինչ որ առաջ, Զազունյանի մասին հիմա էլ նույն գաղափարն ունեմ, ինչ որ առաջ, բայց... ախր բանե՛ր կան, տիկին Աննա, բանե՛ր կան..
Աննան նեղն ընկավ: 
Իհարկե, նա չէր կարող հայտնել նրան իսկական պատճառը և ակամա պետք է սուտ ասեր:

— Չգիտեմ ճշմարիտ... ես ի՞նչ կարող եմ գիտենալ, — ասաց նա:

— Չէ, չէ: 
Դուք գիտեք, դուք անպատճառ գիտեք, մի՛ ծածկեք ինձնից:

— Հավատացեք, պ. Զաքար, ես ոչինչ չգիեմ, թե չէ ինչո՞ւ պետք է ծածկեմ:

— Չէ, չէ, դուք կարող եք ծածկել. — այնպիսի բան կարող է լինել, որ ակամա ստիպված կլինեք ինձնից ծածկելու: 
Բայց հավատացեք, տ. Աննա, որ դուք, հայտնելով, ինձ ավելի մեծ լավություն արած կլինեք, քան թե ծածկելով: 
Ախր դուք չգիտեք — նա ձայնը ցածրացրեց, թե ինչ է նշանակում անդադար տարուբերվել կարծիքների և կասկածների մեջ... դրանից ուղղակի կարելի է խելագարվել, հավատացեք, կարելի է խելագարվել... մի՛ ծածկեք, ասացե՛ք, թե աստված կսիրեք, ասացեք:

— Ինչո՞ւ չեք ուզում հավատալ, որ ես ոչինչ չգիտեմ, պ.Զաքար:

Զաքարը մեղմ հանդիմանությամբ նայեց նրան:

— Ուրեմն Էմմայի փոփոխությունը ձեր տարաձայնության հետ ոչ մի կա՞պ չունի, — հարցրեց նա:

— Ոչ մի:

— Չունի՞:

— Չունի:

— Խաբում եք:

— Դուք ինձ վիրավորում եք, պ. Զաքար:

— Հապա ի՞նչ է ձեր. տարաձայնության պատճառը:

— Մի հին վեճ, որ անսպասելի կերպով նորոգվեց:

— Ի՞նչ վեճ:

— Ներեցեք, այդ չեմ կարող ասել:

Զաքարը հառաչեց:

— Է՛հ, տ. Աննա, ինչպես ամենքդ ինձ երեխայի տեղ եք դնում, — ասաց նա: 
— Ես հարգում եմ ձեր բարեսրտությունը դեպի ինձ... 
Բայց ախր ես տանջվում եմ, — նա դարձյալ ցածրացրեց ձայնը, — սաստիկ տանջվում եմ... 
Դուք չգիտեք... կասկածներն ինձ հանգիստ չեն տալիս...
Նա այլևս ոչինչ չկարողացավ արտասանել և վշտահար հայացքով սկսեց նայել մի ուրիշ կողմ:

— Դարձյա՞լ, — անհամբերությամբ ու խստությամբ կանչեց Աննան: 
— Պ. Զաքար, եթե այդ հիմար կասկածը ձեր գլխից իսկույն չհանեք, աստված է վկա, գիտեմ ձեզ ինչ կանեմ:

— Հապա ի՞նչ անեմ, է՛, ի՞նչ, — կրկնեց Զաքարը տանջանքով: 
Ախր Էմման ուղղակի ատում է ինձ, զզվում է ինձնից... ես այդ տեսնում եմ... իսկ դուք գիտեք, թե ինչպես ես սիրում եմ նրան:

— Գիտե՞ք ինչ կա, պ. Զաքար, — հանկարծ ասաց Աննան: 
— Դուք ձեզ համար հանգիստ կացեք: 
Հանգիստ թողեք Էմմային: 
Եթե նա չեք ուզում ձեր ներկայությունը, մի՛ մտնեք նրա մոտ և, եթե կարելի է, մինչև անգամ բոլորովին մի երեվաք նրա աչքին: 
Առժամանակ այդպես արեք, մինչև որ ես կտեսնեմ նրան և ամեն բան կուղղեմ: 
Հասկանո՞ւմ եք:

— Ես ստրկի նման լսում եմ ձեզ:

— Այդպես, դուք ամեն բան ինձ թողեք և ձեզ համար հանգիստ կացեք, գլխավորը՝ հանգիստ թողեք Էմմային: 
Ես շուտով կտեսնեմ նրան:

— Ե՞րբ:

— Շուտով, շատ շուտով,
— Ավելի լավ չի՞ լինի, այսօր, հենց հիմա:

— Չէ, պ. Զաքար, չէ, մի՛ շտապեք. շտապելով ոչինչ չի դառնա: 
Դուք ամեն բան ինձ թողեք, ես գիտեմ, թե երբ կտեսնեմ նրան: 
Առայժմ ցտեսություն:

— Ցտեսություն, ասաց Զաքարը, ամուր սեղմելով նրա ձեռքը: 
Իմացած կացեք, տ. Աննա, որ կյանքովս պարտական կլինեմ ձեզ:

— Ինձ ձեր կյանքը հարկավոր չէ, հանգիստ գնացեք տուն:

Եվ Աննան շտապով հեռացավ, բայց հինգ քայլ չարած, նա հանկարծ դարձավ և կանչեց Զաքարի ետկից, որ գնում էր կառքը նստելու:

— Պ. Զաքար, վաղո՞ւց է, ինչ Զազունյանը հեռացել է:

— Ո՞րտեղից է հեռացել, նա դեռ այստեղ է: 
— տխուր կերպով ասաց Զաքարը:

— Դեռ այստե՞ղ է, — սաստիկ զարմացավ Աննան:

Զաքարը նայեց նրան և հառաչեց:

— Տեսնո՞ւմ եք, — ասաց նա, — Դուք էլ եք զարմանում... ուրեմն…
— Պ. Զաքար, — ասաց նրան Աննան: 
— Դուք դարձյալ ձերն եք ասում…	այդ հիմար կասկածը, ասում եմ, հանեցեք ձեր գլխից: 
Ես զարմանում եմ նրա համար, որ նա ասում էր, թե շուտով հեռանալու է այստեղից է դեռ մինչև օրս այստեղ է:

— Հա, ինչո՞ւ է այստեղ, ինչո՞ւ է այստեղ — շտապով վրա բերեց Զաքարը, և նրա բարի դեմքը շատ չար արտահայտություն ստացավ:

— Ձեր կամքն է, երբ դուք ինձ չեք ուզում լսել: 
Ես այլևս ձեզ համար ոչինչ չեմ կարող անել: 
Մնացեք բարև, — ասաց դժգոհությամբ Աննան և ուզում էր հեռանալ:

Զաքարը շտապեց դեպի նա և պահեց նրան:

— Էլ չեմ անի, տ. Աննա, էլ չեմ անի, — Մեղավոր երեխայի նման ասաց նա: 
— Ես, ահա, ամեն ինչ հանում եմ գլխիցս և ոչինչ չեմ ուզում գիտենալ, միայն թե դուք արեք այն, ինչ որ այս րոպեին խոստացաք:

— Ուրեմն գնացեք ձեզ համար հանգիստ, հանգիստ ճաշեցեք և հանգիստ էլ քնեցեք: 
Գնացեք:

— Ուրեմն... հույս ունենա՞մ:

— Կատարելապես: 
Գնացեք:

Զաքարն անհուն շնորհակալությամբ կիկին անգամ սեղմեց նրա ձեռքը, և նրանք բաժանվեցին միմյանցից.
40
«Ա՛, ուրեմն դեռ այստեղ է այն սրիկան, դեռ այստեղ է այն անբարոյականը», — մտածում էր Աննան հեռանալով Զաքարից: 
«Դեռ շարունակում է ալեկոծել այս խեղճ մարդու տունն ու ընտանիքը... 
Ա՛խ, ոչինչ չեմ ուզում, միայն թե դրա դատաստանն ինձ տային: 
Եվ ի՛նչպես նրա լեզուն կրակ չէր դառնում և չէր այրում նրա բերանը, երբ ասում էր — և ասում էր ի՞նչպես — որ մարդկությունը դեպի բարոյական վերածնություն է գնում... այն մարդկությունը, որ քեզպեսներից է բաղկացած, այ դու թափառական սատանա... 
Ահա թե անմեղ և միամիտ մարդկանց ինչպես են խաբում, ինչպես են խելքից հանում այդ կեղծավորները, այդ եզվիտները, այդ, այդ... գայլերը գառան մորթով... 
Ը՛հ, թե այս երկու օրն ես քո տն այստեղից չեմ կտրի — կտեսնես, սի Զա... 
Զահրումանյան... 
Էմման ինձ մեղադրում էր, որ իբրև թե ես եկել, քեզ խայտառակել եմ, որ կորչես այստեղից, բայց հիմա կտեսնես, թե ինչպես կխայտառակեմ և ինչպես կվռնդեմ քեզ այստեղից... կտեսնես, կտեսնես...»:

Եվ նա մտքումը դրեց հետևյալ օրն ևեթ գնալ Զազունյանի մոտ: 
Նա գիտեր ո՛ր հյուրանոցումն է նա իջած:

Եվ գնաց:

Հյուրանոցի մուտքի մեջ կախած գրատախտակի վրա կարդալով Զազունյանի ազգանունը և նրա բռնած սենյակի համարը, նա բարձրացավ վերև: 
Երեկո էր: 
Զազունյանն այդ ժամանակ, նրա կարծիքով, տանը պետք է լիներ: 
Եվ իրավ, սենյակի դուռը բաց էր: 
Նա համարձակ ներս մտավ:

Զազունյանը նստած էր գրասեղանի առջև և ինչ-որ գրում էր. նա այնպես անձնատուր էր եղել գրությանը, որ փոքր-ինչ ուշ իմացավ, թե մեկը մտել է: 
Աստ երևույթին, միանգամից չկարողանալով իրեն պաշարած մտքերից սթափվել, նա նախ անմիտ հայացքով կամաց նայեց Աննային, հետո գրիչը վայր դրեց և մեքենայաբար վեր կացավ:

Աննան նրա մոտ գալիս էր բոլորովին կատաղած, բայց այժմ իր առջև տեսնելով նրան, ինքն էլ չիմացավ, թե ինչու փոքր-ինչ կակղեց: 
Սակայն, այնուամենայնիվ, նա դարձյալ սիրտ առավ:

— Ես ինձ իրավունք եմ համարում, պարոն, — ասաց նա ուղղակի ներս մտնել ձեզ մոտ և անհանգստացնել ձեզ, որքան էլ ձեզ այդ կոպիտ և վայրենի վարմունք թվա: 
Ես ուրիշ կերպ չէի կարող անել, ես ստիպված եմ այսպես անել: 
Ես ուզում եմ խոսել ձեզ հետ մի բանի մասին:

Զազունյանն այս անգամ զարմացած նայեց նրան, կարծես նա նոր ուշքի եկավ:

— Արդյոք չէի՞ք ցանկանալ նստել, տիկին, — ասաց նա, ցույց տալով բազկաթոռը:

— Ոչ, շնորհակալ եմ, — այս անգամ արդեն խստաբար պատասխանեց Աննան: 
Զազունյանի ինքնավստահ սառնասրտությունը դարձյալ շարժեց նրա բոլոր մաղձը: 
— Ես շատ կցանկանայի իմանալ, պարոն, թե ինչո՞ւ դուք մինչև այսօր այստեղ եք, երբ վաղուց արդեն հեռացած պետք է լինեիք այստեղից, — ասաց նա, ամենայն համառությամբ նայելով նրա աչքերին:

Զազունյանը դարձյալ զարմացած նայեց նրան:

— Իսկ ես շատ կցանկանայի իմանալ, տիկին, — ասաց նա, — թե ի՞նչ իրավունքով դուք իմ գլխին դատավոր եք կանգնում:

Աննան կատաղեց:

— Այն իրավունքով, պարո՛ն, որով յուրաքանչյուր սրտացավ բարեկամի վրա սրբազան պարտականություն է դրվում պաշտպանել անմեղ ընտանիքների պատիվն ու անունը ձեզ պես անարժան ընկերներից, — կանչեց նա:

Զազունյանը մի րոպե ծայրահեղ ապշությունից սառած մնաց կանգնած տեղը — այն աստիճան վայրենի թվացին այն բառերը, որ այդ կինն այնքան համարձակորեն շպրտեց իր երեսին: 
Հետո հոնքերը սաստիկ կիտեց և մի մռայլ հայացք ձգելով նրա վրա, նկատեց մի տեսակ խուլ ձայնով.
— Տիկին, երևի դուք չեք հասկանում ձեր արտասանած բառերի իմաստը:

— Ո՛չ, ես շատ լավ հասկանում եմ, պարոն, իմ արտասանած բառերի իմաստը և ուրիշ բառեր ես չունեմ ձեզ համար, որովհետև եթե դուք մարդկային հպարտություն և վեհանձնություն ունենայիք, չէիք անի այն, ինչ որ արդեն արել եք և շարունակում եք անել... 
Ձեզ պես մարդիկ չեն կարող և իրավունք չունին թրավորվելու այսպիսի խոսքերից, իսկ ես ուրիշ կերպ չեմ կարող ձեզ հետ խոսել:

Զազունյանն ավելի սաստիկ կիտեց հոնքերը, բայց հետո մի արհամարհական ժպիտ անցավ նրա շրթունքների վրայից:

— Տիկին, իզուր դուք մոռանում եք, որ իմ տանս եք գտնվում և կին եք, — այս անգամ սառն հանդարտությամբ ասաց նա:

— Սխալվում եք, պարոն, ես ձեր տանը չեմ գտնվում, այլ այն մարդու տանր, որ իրեն անկեղծաբար սիրողների և հավատ ընծայողների շրջանում «ազնիվ» և «առաքինի» մարդու հռչակ է հանել և որը քարոզում էր, թե մարդկությունը դեպի բարոյական վերածնություն է գնում: 
Հիշո՞ւմ եք այդ մարդուն: 
Ահա, ես այդ մարդու տանն եմ գտնվում այժմ, և դա իրավունք չունի ինձ այստեղից վռնդելու:

Զազունյանի դեմքին մի չարագուշակ ժպիտ երևաց, այդ ժպիտը սրտի խորին վրդովմունքն էր արտահայտում: 
Բայց նա լուռ մնաց:

— Դուք մի ամբողջ ընտանիք թշվառացրիք, մի ընտանիք, որ այսքան ժամանակ ապրում էր հաշտ և սիրով — խոսքն առաջ տարավ Աննան: 
— Ի՞նչ կա ավելի սրբազան, ավելի նվիրական աշխարհիս երեսին, քան ընտանիքը, և դուք, որ ամեն սրբության և նվիրականության պաշտպան և պաշտող էիք տալիս ձեզ, այդ ընտանիքի հիմքն ինքներդ քանդեցիք: 
Դուք ձեր բարեկամին, ձեր ընկերոջը դավա ճանեցիք, նրա հյուրասիրությոմւը ոտնակոխ արիք: 
Նա ամենայն անկեղծությամբ սիրում և հավատում էր ձեզ, իսկ դուք ինչո՞վ վարձատրեցիք նրան: 
Գիտեք, թե մի այնպիսի մարդու համար այդպիսի հիասթափությունն ինչ արժե... 
Դուք ինքներդ էիք ասում, որ յուրաքանչյուր մարդ խիղճ ունի, բայց ու՞ր է ձեր խիղճը:

Նա լռեց, բայց Զազունյանն սպասում էր նրա խոսքի շարունակությանը: 
Աննան զգաց, որ նրա լռության և հայացքի մեջ մի զորավոր բան կա, որ հաղթում է իրեն, այնուամենայնիվ նա շարունակեց.
— Այժմ ես եկել եմ, պարոն, ձեզ հիշեցնելու, օր դուք, եթե իսկապես ազնիվ մարդ եք, կատարեք ձեր խոսքը և հեռանաք այստեղից: 
Ես այդ չեմ խնդրում ձեզնից, այլ ուղղակի պահանջում եմ, որովհետև դուք հասուն, խելոք մարդ եք և ոչ թե անմիտ երիտասարդ, և սերը չի կարող ձեզ արդարացնել: 
Մինչև հիմա ես ավելորդ էի համարում իմ միջամտությունը, բայց տեսա, որ սխալվել եմ: 
Ուրեմն՝ եթե ձեր մեջ մնացել է ազնվության գեթ մի նշույլ, խղճի գեթ մի կայծ, եթե դուք իսպառ չեք կորցրել մարդկային և ընկերական արժանապատվության զգացումը, ապա կլսեք ինձ և չարախնդությամբ հակառակ չեք գնա խոսքերիս: 
Ես կատարեցի իմ պարտքը, մնում է, որ դուք էլ կատարեք ձեր պարտքը:

Անշարժ կանգնած՝ Զազունյանը սաստիկ վրդովված լուռ նայում էր հատակին: 
Այդ միջոցին նրա դեմքն այնքան դաժան արտահայտություն էր ստացել, որ Աննան, լավ նայելով նրան, սարսափեց: 
Ասելիքը վերջացնելով, նա ուզում էր դուրս գնալ, բայց երկյուղից չկարողացավ տեղից շարժվել: 
Նա բնազգմամբ զգաց, որ Զազունյանը պատրաստվում էր խիստ հարձակում գործելու, և երկյուղից սրտատրոփ սպասում էր, թե ինչ է պատասխանելու իրեն:

— Տիկին, — կարճ, ծանր լռությունից հետո ասաց Զազունյանը նույն խուլ, չարագուշակ ձայնով և շարունակ նայելով հատակին, — շատ ցավում եմ, որ դուք լավ չեք մտածել, թե ինչ բանի համար եք գալիս ինձ մոտ և այնպես չեք եկել, որովհետև դուք այնպիսի ծանր և անշնորհակալ պաշտոն եք հանձն առել, որ ես չգիտեմ, թե ինչ անուն տամ դրան... 
Բացի դրանից, ես երբեք չէի կարծի, որ դուք ձեր անձնական պատիվն ու հարգն այդ աստիճան քիչ կգնահատեիք, որ թույլ տայիք ձեզ մի այդպիսի անպատվաբեր միջնորդի դեր կատարելու... 
Սակայն պետք չէ որ զարմանամ, դուք մեր ծանոթանալու հենց սկզբից իմ դեմ թշնամական դիրք բռնեցիք և մինչև այսօր անդադար մութ անկյուններից հետամուտ էիք լինում ինձ վնասելու նպատակով, իսկ այսօր դուք արդեն սահմանն անցաք: 
Ես շատ լավ հասկանում եմ, թե ի՛նչ է ձեր իմ դեմ այդպիսի դիրք բռնելու պատճառը... 
Սակայն ես ձեզ այդ չեմ հայտնի ձեր հպարտությունը չվիրավորելու համար, բայց և այնպես դուք այդ հասկանում եք... 
Դուք աշխատում եք ձեր վարմունքը քողարկել այն բանով, օր իբր թե ձեզ առաջնորդում է դեպի ձեր ընկերուհին ունեցած հոգացողությունը, բայց իզուր չէր լինի, եթե մտածեիք, որ ես կարող եմ այնքան հիմար լինել, որ խաբվեմ դրանից: 
Հեշտ և լավ բան չէ, տիկին, երբ ուրիշի զգացմունքների հետ խաղում եք, մանավանդ այնպիսի զգացմունքների հետ, որոնք նրա համար շատ թանկ են. այդ կարող է ձեզ վնասել: 
Ընդունեցեք, որ նա, որի զգացմունքներին այդպես անմտածած կերպով եք վերաբերվում, կարող է հպարտություն ունենալ, իսկ հեշտ բան չէ, երբ այդ հպարտությունը վիրավորած կլինեք: 
Դուք ասում եք Զազունյանը ձայնը բարձրացրեց և առաջին անգամ իր դաժան հայացքով նայեց Աննային, թե ես դավաճանել եմ ընկերոջս, ոտնակոխ եմ արել նրա հյուրասիրությունը, թշվառացրել եմ նրա ընտանիքը.. ուստի ես իրավունք չունեմ վիրավորվելու ձեզնից, երբ դուք ուղղակի դիպչում եք իմ մարդկային արժանապատվությանը, շոշափում եք իմ պատիվը: 
Բայց ասացեք խնդրեմ (նա առջևը դրած աթոռը զսպած կատաղությամբ վերցրեց և աղմուկով մի կողմը քաշեց), ո՞ր մարդկային, ո՞ր բարոյական, ո՞ր իրավական, մի խոսքով, ո՞ր օրենքով դուք թույլ եք տալիս ձեզ ինքնակամ դատավոր կանգնելու մի այնպիսի գործի, որի վրա մի մազաչափ անգամ իրավունք չունիք: 
Դուք կարող եք ձեր ծանոթին, ձեր բարեկամին նրա, ձեր կարծիքով պախարակելի, վարմունքի առթիվ բարեկամական խորհուրդ տալ և այն` շատ զգույշ կերպով, բայց այդ վարմունքի վրա ինքնակամ անվերապահ դատավճիռ դնել — դա ավելի է, քան ապօրինի գործ, ավելի է, քան բռնություն, այլ անուն չունի: 
Դուք մտե՞լ եք իմ սիրտս, հոգիս, ուղեղս, և գիտե՞ք, թե ես ինչ եմ զգում և ինչ մտատանջությունների եմ ենթարկված այն գործի մասին, որի վրա դուք այդպես հեշտ կերպով դնում եք ձեր veto — Լավ մտածեցեք և կտեսնեք, թե դուք այս մի քանի րոպեում ինչքան խոր կերպով վիրավորեցիք իմ ամենանուրբ, ամենանվիրական զգացմունքները և շնորհակալ կացեք իմ սառն բնավորությունից, որ ես կարողացա ինձ զսպել և համբերել, և այն հանգամանքից, որ դուք կին եք, ապա թե ոչ... ես պատասխանատու չէի կարող լինել իմ վարմունքի համար... մանավանդ այդ ճգնաժամին... 
Դժբախտաբար, ես ինձ ոչ մի կերպ պարտավոր չեմ զգում հայտնի իրողության համար ձեզ հաշիվ տալու, ապա թե ոչ, եթե բանայի ձեր առջև իմ սիրտը, կզարհուրեիք, գիտե՞ք դուք այս... 
Հարգել, հարգել պետք է, տիկին, ուրիշի զգացմունքները և եթե ուզում եք ուրիշի անձնական գործերին դատավոր կանգնել` պետք է հասկանաք նրան, ուղիղ, անսխալ կերպով հասկանաք, այնպես դուք վատ և վտանգավոր գործ կատարած կլինեք: 
Ես սոփեստություն չեմ անում, տիկին, և ոչ էլ միտք ունեմ ինձ արդարացնելու ձեր առջև, այլ ուզում եմ ձեզ հասկացնել, որ այսուհետև շատ և խիստ շատ զգուշությամբ վերաբերվեք ուրիշի անհատական զգացմունքներին, մինչև անգամ, եթե այդ ուրիշը ձեր ամենամոտ, ամենասրտակից բարեկամը լինի:

Նա լռեց և ջղային քայլերով սկսեց անցուդարձ անել սենյակում, բայց հանկարծ կանգ առավ և ավելացրեց.
— Սակայն, այս լավ իմացեք, տիկին, որ ես երբեք չեմ ցանկացել, չեմ ցանկանում և հույս ունեմ, որ երբեք էլ չեմ ցանկանա ուրիշին այս կամ այն կերպ վնասել, լինի դա ընկերս, բարեկամս, թե մի օտար — այդ միևնույն է ինձ համար: 
Իսկ եթե, հակառակ իմ կամքիս, չարագուշակ բախտը կստիպի ինձ չարիք գործել, ես այդ չարիքի դեմ առնելու համար ամենայն ինքնամոռացությամբ պատրաստ եմ կռվել այդ բախտի դեմ և, եթե հարկավոր է, նույնիսկ զոհ գնալ դրան... 
Կարո՛ղ եք բոլորովին հավատացած լինել, որ իմ բռնած կամ բռնելիք ընթացքիս համար ձեր խորհուրդների պետքը չեմ զգում, տիկին:

Եվ Զազունյանը նորից սկսեց ետ ու առաջ քայլել սենյակում:

Աննան կանգնած էր ինչպես մի մարդ, որի գլխին հանկարծ սառը ջուր են ածել: 
Զազունյանի բոլոր խոսակցության ժամանակ նա շարունակ սարսափած նայում էր նրա աչքերին, որոնցից կարծես կայծեր էին դուրս ցայտում, նա կպել էր պատին և նրան թվում էր, թե ինքը մի մրջյուն է Զազունյանի դիմացը, այնքան իրեն ճնշված, հոգով ճնշված էր զգում և այնքան մեծ էր Զազունյանը: 
Վերին աստիճանի անտանելի էր նրա դրությունը, երբ Զազունյանը լռեց: 
Նա ուզում էր դուրս փախչել այդ զարհուրելի սենյակից, բայց մի բան — ամո՞թ էր այդ թե այն գիտակցությունը, որ ինքը մեղավոր է Զազունյանի առջև — ստիպում էր նրան կաշկանդված մնալ իր տեղում: 
Սակայն հանկարծ նա մի շարժում գործեց, մի քայլ առաջ գնաց, ուզեց բան ասել, բայց ոչինչ չկարողացավ արտասանել և դուրս փախավ:

Զազունյանը ատամները սեղմած՝ հրացայտ աչքերով նայեց նրա ետևից, ատամների միջից ինչ-որ արտասանեց և ոտը այնպիսի անզուսպ ուժգնությամբ խփեց հանդիպած աթոռին, որ աթոռը մի քանի քայլ հեռու գլորեց հատակի վրա:

Սա մի կարճ միջոց անսովոր արագ քայլերով շարունակեց ետ ու առաջ անցնել սենյակում, հետո մոտեցավ գրասեղանին, նստեց, առավ գրիչը և ուզեց շարունակել գրությունը, բայց այն աստիճան վրդովված էր, որ չկարողացավ շարունակել, նա գրիչը վայր ձգեց, նորից վեր կացավ, ցիլինդրը ծածկեց և դուրս գնաց:

41
Աննան Զազունյանի սենյակից և հյուրանոցից դուրս եկավ բարոյապես վերին աստիճանի հուզված: 
Վճռելով գնալ Զազունյանի մոտ, նա երբեք մտքովն անգամ չէր անցկացրել, թե այդ մարդը պաշտպանվելու այնպիսի զորեղ զենք կարող է ունենալ, որպիսին է ուրիշի գործին խառնվել եվ իրավունք չունենալ, նա զգում էր, որ դրանով Զազունյանը կատարելապես զինաթափ էր արել իրեն, ինչքան էլ ինքը համոզված լիներ, որ իր նրա վրա արած հարձակումը կատարելապես արդարացի էր: 
Բայց մանավանդ նրան խիստ շփոթել և օտարոտի դրության մեջ էր ձգել Զազունյանի այն ակնարկը, թե նա — Զազունյանը հասկանում է պատճառը, որից դրդված ինքը — Աննան հենց սկզբից շարունակ հետամուտ է լինում նրան... «Ի՞նչ էր ուզում դրանով հասկացնել», մտածում էր նա, միաժամանակ ակամա երևակայելով Զազունյանի այն խորհրդավոր տոնը, որով նա արավ այդ թափանցիկ ակնարկը: 
«Որ ես նախանձո՞ւմ եմ Էմմային և նույնպես անտարբեր չե՞մ դեպի ինքը, իսկ իրեն հետամուտ լինելու պատճառը անուշադրության մատնված սե՞րս է... 
Բայց ճի՞շտ է այդ...»: 
Նա չէր ուզում ինքն իրեն պատասխանած լինել ճիշտ է այդ, թե ոչ, միայն այդ մասին մտածելիս չարագուշակ կերպով ժպտում էր, և զգում էր, որ Զազունյանին երբեք այնպես չի ատել, ինչպես նրա այդ ակնարկը լսելուց հետո: 
Նա ակամա ամբողջ օր ու գիշեր շարունակ մտածում էր այդ ակնարկի մասին և շատ անգամ այնպես կատաղում էր Զազունյանի դեմ, որ պատրաստ էր լինում նրան մի կերպ վնասելու համար մինչև անգամ աններելի միջոցների դիմել: 
Այն գիտակցությունը, որ ինքը բոլորովին անզոր է այդ մարդու առջև, նրան վերին աստիճանի ներվային էր դարձրել: 
Դրա հետևանքն այն եղավ միայն, որ նա Զազունյանին ատելով, սկսեց ատել նաև Էմմային և Զաքարին, առավելապես վերջինիս, որի պատճառով (պատճառը նա Զաքարին էր համարում) ինքը մի այնպիսի անհամ և հիմար դրության մեջ էր ընկել: 
Նա զգաց, որ անտանելի կերպով վարկաբեկվել է ինքը, որովհետև պարզ կերպով տեսավ, որ մինչև այդ օրը օտարոտի և հիմար միջնորդի դեր է կտտուրում և այդ բանը, բացի վնասից, ոչ ոքի օգուտ չբերեց: 
Վերջին անգամ նա զզվանքով հիշեց իր կատարած դերը, վճռեց ամեն ինչ մոռացության տալ և անմիջապես հեռանալ Թիֆլիսից: 
Նա մինչև անգամ չուզեց իբրև կողմնակի հանդիսատես դիտել, թե ինչով կվերջանար Էմմայի, Զազունյանի և Զաքարի գործը, մինչդեռ զգում և համոզված էր, որ պետք է վերջանար անխուսափելի աղետով:

Հյուրանոցի դեպքից երկու օր հետո նա արդեն ուղևորվում էր իր բնակավայրը — Բաթում:

42
Աննայի հետ ունեցած անակնկալ խոսակցությունից հետո, դուրս գալով հյուրանոցից, Զազունյանն ուզում էր փոքր ինչ շրջել` հուզմունքն ու վրդովմունքը հանգստացնելու: 
Ցիլինդրը աչքերի վրա վայր թողած և անուշադիր հայացքով նայելով անցուդարձ անողներին, նա անցավ Միքայելյան կամուրջը և մտավ համանուն երկար փողոցը: 
Նա բոլորովին չէր մտածում, թե ուր է գնում: 
Թեև Էմմայի ընկերուհու անկոչ միջամտությունը նրան չափից դուրս վրդովել էր, և նա իրեն վերին աստիճանի վիրավորված էր համարում, բայց իր ծանր դրությունն ի նկատի ունենալով, նա աշխատում էր զսպել բարկությունն ու որքան կարելի է` լուրջ և սառն կերպով դատել Աննայի վարմունքը, քննել նրա իրեն ասած խոսքերը:

Մեղավո՞ր է արդյոք Աննան:

Ինչքան էլ Զազունյանը համոզված լիներ, որ Աննայի իր դեմ թշնամական դիրք բռնելու պատճառը նրա անուշադրության մատնված վիրավորված սերն էր, այնուամենայնիվ, նա չէր կարող չհասկանալ, որ դրանով չէին կարող ջրվել Աննայի իր երեսին շպրտած խոսքերը: 
Բայց նաև, Աննան չէ, առհասարակ ամեն մի կողմնակի մարդ իսկապե՞ս արդյոք իրավունք չունի խառնվելու ուրիշի գործերին, եթե դա իրավական օրենքով անթույլատրելի է, բարոյական վարդապետության օրենքով է՞լ, արդյոք, անթույլատրելի է, իսկ բարոյական վարդապետությունը մի՞թե ընկերասիրության վրա չի հիմնված, որին միշտ հետևել և ուզում է հետևեք հենց ինքը — Զազունյանը. ուրեմն իրավո՞ւնք ուներ վիրավորվելու Աննայից, երբ նա, իբրև զուտ մարդ և ընկեր միջամտում և ուզում էր դատավոր կանգնել նրա գործին: 
«Ոչ, — պատասխանեց Զազունյանը, մեքենայաբար կանգ առնել նեղ մայթի վրա, որպեսզի ճանապարհ տա անցնելու մի կնոջ, որը դիմացից գալիս էր, ըստ երևույթին իր ամուսնու հետ թևանցուկ: 
— Բայց վիրավորվեցի: 
Ինչո՞ւ, — հարցրեց նա, ճանապարհը շարունակելով: 
— Որովհետև նա ինձ հետ շատ անվայել լեզվով խոսեց, մինչև անգամ, եթե ես իսկապես այնպիսի մարդ էլ լինեի, ինչպիսին որ նա համարում է ինձ, դարձյալ իրավունք չուներ այնպիսի լեզվով խոսելու... 
Սակայն նա, ինչպես ինքն ասաց, ուրիշ կերպ չէր կարող խոսել ինձ հետ... և եթե ես որևէ բանի համար մեղավոր եմ, ապա մեղավոր եմ նրանով, որ վիրավորվելու և հարձակվելու տեղ, պետք է խղճայի նրան»:

Այդ րոպեին նրա ուշադրությունը ակամա գրավեց մի փոքրիկ չարաճճի շուն, որ փողոցով սրընթաց անցնող մի կառքի առաջ կողքե կողք վազելով սաստիկ հաչում էր ձիերի վրա: 
Զազունյանը մինչև անգամ կանգ առավ և սկսեց նայել այդ տեսարանին: 
Շունն այն աստիճան մոտիկ էր վազում ձիերից, որ հանկարծ ձիերից մինի ոտը կպավ նրան, նա սաստիկ ճղավեց և թավալգլոր ընկավ, ձին երկու ոտով և կառքն երկու անիվով անցան նրա վրայով, և նա նույն րոպեին սատկեց: 
«Հիմա՛ր», ասաց Զազունյանը շան հասցեին և նորից առաջ անցավ:

Քաղաքային հիվանդանոցի առաջ նա հանկարծ կանգ առավ, հիվանդանոցի բակից մեկը շտապ քայլերով դուրս եկավ, նայեց նրան, ըստ երևույթին, ուզեց կանգնել և բան ասել նրան, բայց հանկարծ խելագարի նման առաջ վազեց և նստեց մայթի մոտ կանգնած կառքը:

— Пошол! — գոռաց նա կառապանի վրա:

Կառապանը մտրակեց ձիերին, և կառքն առաջ սլացավ:

Զազունյանը դառն կերպով ժպտաց և սաստիկ գունատվեց, նա ճանաչեց կառք նստողին. — Զաքարն էր:

«Գիտե՞ք, թե մի այնպիսի մարդու համար հիասթափությունն ի՛նչ արժե», հիշեց նա Աննայի խոսքերը և դարձյալ դառն կերպով ժպտաց, այդ ժպիտը հոգեկան սաստիկ ծանր, անտանելի վիճակ էր արտահայտում: 
Նա հիշեց Զաքարի առաջվա իրեն ցույց տված մինչև հիմարության հասցրած ընկերական սերն ու հոգացողությունը, համեմատեց այդ նրա այժմյան վարմունքի հետ և կարծեց, թե մի բան, մի տեսակ թանկագին բան հանկարծ կտրվեց իր սրտից և դրա հետ նրա հոգին, նրա ամբողջ էությունը ծածկվեց մի տեսակ մռայլ, զարհուրելի խավարով: 
Նրա ամբողջ մարմնով ջղային մի ուժգին ցնցում անցավ, նա ատամները սեղմեց միմյանց, սեղմեց մատներն ափերի մեջ, կարծես պատրաստվելով մի անհաղթ ուժի դեմ կռվելու, և այս անգամ արդեն բոլորովին անզգա կերպով շարունակեց իր ճանապարհը: 
«Այո, թանկ, խիստ թանկ արժե մի այդպիսի մարդու համար այդպիսի հիասթափություն», դաժանաբար ասաց նա ինքն իրեն և մի չարագուշակ զգացմունք պաշարեց նրան:

Էմմայից հաղթվելու օրից, որից հետո ակամա նրա ստրուկն էր դարձել, Զազունյանը միշտ խույս էր տալիս Զաքարից, և մինչև այդ օրը համարյա ոչ մի դեպք չէր պատահել, որ նա հանդիպեր նրան, այդպիսի դեպք չէր պատահել գուցե նրա համար, որ Զաքարն ինքը միշտ խույս էր տալիս Զազունյանից: 
Զազունյանը շատ լավ գիտեր այդ և հասկանում էր, որ դրա պատճառը նրա անակնկալ հիասթափությունն էր, որ անշուշտ վերին աստիճանի ցնցած պետք է լիներ նրա ամբողջ էությունը: 
«Ինչո՞ւ», մտածեց Զազունյանը և չկամեցավ այդ հարցին պատասխանել: 
«Օ՛ֆ», կարծես տենդի մեջ հառաչեց նա, ձեռքով խփեց ցիլինդրի շրջապատին և ցիլինդրն աչքերի վրայից ճակատի վրա ձգեց: 
«Անտանելի՛ է, անտանելի՛», շարժեց նա գլուխը և այլևս ոչինչ չուզեց մտածել: 
Մտքերն ու զգացմունքները սաստիկ հուզում էին նրան, և նա կարծում էր, թե ինքն ընկած է մի փոթորկահույզ ծովի մեջ, որի ալիքները զարհուրելի արագությամբ պտտեցնում են իրեն և նույն արագությամբ անդունդն են տանում:

Նա բոլորովին չիմացավ, թե ուր գնաց, ինչ արեց, միայն կեսգիշեր էր արդեն, որ վերադառնում էր իր սենյակը: 
Արագ քայլերով Միքայելյան փողոցի մի կողմից մյուսն անցնելիս, փոքրիկ կամուրջի վրա, որ գցած էր փողոցի և մայթի միջև անցնող ջրանցքի վրայից, մեկը հանկարծ կտրեց նրա առաջը: 
Զազունյանը բարձրացրեց գլուխը և լապտերի լուսով ճանաչեց Զագորսկուն:

— Bon soir, monsieur Zasounian, — ըստ երևույթին,արբածությունից հազիվ ոտի վրա կանգնելով, ասաց Զագորսկին և ըստ զինվորականի՝ ձեռքը ճակատի մոտ բռնելով, բարևեց նրան:

Զազունյանը հանկարծ ջղային ցնցումով բարձրացրեց ձեռքն և այնպիսի ուժով ապտակ տվեց նրան, որ նա օրորվեց և նեղ կամուրջից ընկավ ցածլիկ ջրանցքը, ո՛րի միջով խոխոջալով անցնում էր ջուրը: 
Զազունյանը կամուրջից անցավ մայթը և շարունակեց իր ճանապարհը... 
Այնուհետև էլ ոչինչ չիմացավ, թե ինչ պատահեց Զագորսկուն:

Տասը րոպեից հասավ հյուրանոց: 
Ռուս դռնապանը բաց անելով դուռը, քաղաքավարությամբ հայտնեց նրան, որ նրա մոտ հաճախ եկող նորատի կինն այդ երեկոյան, նրա դուրս գնալուց հետո եկել էր և հարցրել էր նրան, նա նույնպես հայտնեց, որ այդ կինն երեք օր է, որ շարունակ գալիս է նրա մոտ, բայց նրան տանը չի գտնում:

Զազունյանը հասկացավ, որ խոսքը Էմմայի մասին էր: 
Նա հրացայտ աչքերով մի րոպե նայեց դռնապանի նիհարությունից չորացած դեմքին, կարծես պատրաստվելով նրան էլ մի պինդ ապտակ հասցնելու, հանկարծ դարձավ և բարձրացավ վերև: 
Մտավ իր սենյակը և դուռը փակեց բանալիով:

43
Հիրավի, վերջին երեք օրը Էմմային ոչ մի անգամ չէր հաջողվել տեսնել Զազունյանին, այդ նրան ոչ թե զարմացնում կամ երկյուղ էր պատճառում, այլ սաստիկ վրդովում էր, առհասարակ վերջին ժամանակները նա նկատում էր, որ Զազունյանը մի տեսակ խույս է տալիս իրենից և այդ վերին աստիճանի գրգռում էր նրա ջղերը: 
Այդպիսի դեպքերում նա զգում էր, որ դեպի Զազունյանը տածած իր սերը ոչ թե սեր է, այլ օտարոտի, հուսահատ ատելության նման մի զգացմունք, որ այնուամենայնիվ սիրուց էլ ավելի ուժով է քաշում նրան դեպի այդ մարդը: 
Առհասարակ նրա հարաբերությունը լարված լինելով դեպի Զաքարը, վերջին օրերն առավել ևս լարվել էր: 
Սակայն պետք է ասած, որ չնայած մարդ որ կնոջ հարաբերությունները լարված էին, բայց նրանք դեռ երբեք ոչ մի խոսակցություն չէին ունեցել միմյանց հետ իրենց դրության վերաբերմամբ, նրանք երկուսն էլ խույս էին տալիս թե միմյանցից և թե այդպիսի խոսակցությունից, մանավանդ Զաքարը, որ արդեն էմմայի գաղտնիքը հասկանալով, այդ բանի համար փոխանակ կատաղելու նրա դեմ, մի տեսակ օտարոտի երկյուղ էր զգում նրանից, կարծես մեղավորն ինքը լիներ և ոչ թե Էմման: 
Այդ էր պատճառը, որ նա, իր անտանելի դրությունից դուրս գալու համար, Աննայի օգնությանն էր դիմել: 
Ըստ երևույթին, ամուսնու այդ թուլությունը պետք է համարձակություն տար Էմմային, բայց ընդհակառակն, կաշկանդում էր նրան: 
Շատ անգամ նա սաստիկ ցանկանում էր, որ Զաքարը խոսք բանար իր դրության մասին (նա գիտեր, որ ամուսնուց ծածուկ չէր այդ բանը), կռվեր իր հետ, նույնիսկ ծեծեր իրեն և այդ դեպքում նա զգում էր, որ ինքը համարձակ կդիմադրեր նրան և իրեն բոլորովին մեղավոր չէր զգա, բայց այդպիսի բան չէր պատահում, և այդ հանգամանքը կատաղեցնում էր նրան: 
Շարունակ այդպես տևելով, ի վերջո այդ դրությունն այն աստիճան անտանելի դարձավ նրա համար, որ այժմ ինքն սկսեց առիթ փնտրել, որ ամուսնուն դուրս քաշի կռվի: 
Սակայն այդ առիթն ինքն իրեն ներկայացավ:




 --------------------------------------- 


Վերջին օրը երեկոյան, Զազունյանի մոտ գնալով և նրան այնտեղ չգտնելով, Էմման վերադառնում էր վերին աստիճանի գրգռված դրությամբ: 
Զաքարը հիվանդանոցից հենց նոր էր տուն եկել: 
Հիվանդանոցի բակի դռան մոտ անակնկալ կերպով հանդիպելով Զազունյանին, նա այս անգամ արդեն խիստ կատաղել էր թե նրա և թե Էմմայի դեմ: 
Կնոջ դեմ մանավանդ ավելի կատաղեց, երբ տուն գալով աղախնուց իմացավ, որ նա ուր-որ գնացել է: 
Խելագարի նման նա համարյա վազվզում էր հյուրասենյակում և վայրկյան առ վայրկյան սպասում էր Էմմայի վերադարձին: 
Այս անգամ զգում էր, որ համարձակորեն հաշիվ կարող է պահանջել նրանից և վճռել էր, որ այդպես անի, վերջապես պե՞տք է վերջ տալ այդ անտանելի դրությանը, թե ոչ: 
Դռան զանգակի ձայնը լսելով, նա դուրս վազեց միջանցք և կանգնեց այնտեղ, մինչև որ աղախինը դուռը կբանար: 
Նա գիտեր, որ եկողն Էմման էր, և չսխալվեց:

Ներս մտնելուն պես Էմման կատաղած կանչեց աղախնու վրա.
— Մինչև ե՞րբ սպասեմ, որ դուռը բանաս:

Աղախինը ձայն չհանեց և գլուխը խոնարհած դուռը փակեց:

Էմման արագ քայլերով բարձրացավ վերև: 
Այնտեղ միայն նա տեսավ Զաքարին և, հանկարծ կանգ առնելով, մի հպարտ և կռվի դուրս կոչող հայացք ձգեց նրա վրա:

Զաքարը կպել էր պատին, նա սաստիկ գունատ էր և ամբողջ մարմնով դողում էր:

Երկուսն էլ մի կարճ միջոց լուռ նայեցին միմյանց և հասկացան միմյանց դրությունը:

Հանկարծ Էմման նույն լռությամբ շարժվեց տեղից և շտապեց դեպի իր սենյակր:

— Կա՛ց, — լսեց նա Զաքարի ձայնը:

Նա արագ ամբողջ մարմնով դարձավ, առաջվա հայացքով նայեց ամուսնուն և գլուխը հպարտությամբ ետ ձգեց:

Այս անգամ Զաքարը ոչ թե դողում, այլ ոտից գլուխ ցնցվում էր:

— Որտե՞ղ էիր, — հազիվ արտասանեց նա և փորձեց մի քայլ առաջ գնալու:

— Զազունյանի մոտ, — պատասխանեց Էմման:

— Լի՛րբ — գոչեց Զաքարը և ուզեց հարձակվել նրա վրա:

Էմման գլուխն ավելի ևս ետ ձգեց, ավելի հպարտ հայացքով նայեց նրան և տեղից չշարժվեց:

— Կսպանեմ նրան... քեզ էլ, — իրեն բոլորովին կորցրած՝ ատամների միջից արտասանեց Զաքարը:

Էմման ձեռքը կրծքի վրա դրեց:

— Ես չեմ վախենում, — ասաց նա:

Զաքարն անզուսպ կատաղությամբ ձեռքով ցնցողաբար ինչ-որ շարժումներ գործեց, ուզեց խոսել, մի բան ասել, բայց ձայնը չհպատակեց նրան: 
Նա հանկարծ դարձավ և խենթի նման ներս վազեց:

Էմման ձեռքը կրծքին դրած նույն դրությամբ անշարժ մնաց տեղում, մի քանի վայրկյանից նա տղամարդի ուժգին հեկեկանքի ձայն լսեց: 
Այդ ձայնը լսելով, նա հանկարծ ամբողջ մարմնով ցնցվեց, և նրա ձեռքը թուլացած ընկավ կրծքի վրայից: 
նա գլուխը ակամա առաջ տարավ, կարծես խորին ուշադրությամբ ականջ դրեց այդ ձայնին, հետո կամաց դարձավ և մտավ իր սենյակը: 
Առանց գլխարկը վերցնելու, առանց ձեռնոցները հանելու, նստեց աթոռի վրա և անշարժ մնաց: 
Նրան նայողը կկարծեր, թե խորը մտածության մեջ է, բայց նա ոչինչ չէր մտածում:

44
Հետևյալ առավոտը Զաքարը կառք նստած՝ գնում էր հիվանդանոց: 
Քաղաքային այգու կողմից դեպի Միքայելյան կամուրջը ծռվելով, նա հանկարծ տեսավ, որ «Գրանտ-օտել» հյուրանոցի առջև բազմաթիվ մարդիկ են խմբված: 
Հյուրանոցի դռան շեմքին ոստիկաններ էին կանգնած և ոչ ոքի ներս չէին թողնում:

Մի զարհուրելի բնազդում ցնցեց Զաքարի ամբողջ էությունը:

Նա կառքը կանգնեցնել տվեց հյուրանոցի առջև և ցած թռավ:

— Ի՞նչ է պատահել, ինչ, — հարցրեց:

— Հյուրանոցում մեկն անձնասպանություն է գործել — պատասխանեցին նրան:

«Զազունյանը» — կայծակի արագությամբ անցավ Զաքարի մտքով: 
Նա ճղեց ամբոխը, առաջ անցավ և ուզեց ներս մտնել հյուրանոց, բայց ոստիկանները կտրեցին նրա ճանապարհը:

— Բժիշկ եմ, բժիշկ, — գոռաց նա ոստիկանների վրա:

Նրան ներս թողեցին:

Նա չիմացավ, թե ինչպես վերև վազեց սանդուղքով:

Հյուրանոցի բոլոր կեցողները՝ մարդիկ, կանայք, երեխաները և բոլոր ծառաները խռնվում էին միջանցքում: 
Անցնելու ճանապարհ չկար, բայց Զաքարը կարողացավ անցնել և կանգ առավ Զազունյանի սենյակի դռան առջև: 
Այստեղ էլ ոստիկաններ էին կանգնած, որոնք չուզեցին նրան ներս թողնել, բայց նա դարձյալ գոռաց` «բժիշկ եմ, բժիշկ», և նրան ներս թողին: 
Սենյակում ոստիկանատան մի քանի ստորին և բարձր պաշտոնյաներ կային, որոնք արձանագրություն էին կազմում: 
Կային նաև մի քանի կողմնակի մարդիկ, որոնց հաջողվել էր ներս մտնել: 
Զաքարն առաջ չկարողացավ գնալ, շանթահար կանգ առավ դռների մոտ:

Սենյակի մեջտեղում, հատակի վրա, երեսն ի վեր ընկած էր Զազունյանի դիակը, ուղիղ ճակատին ատրճանակի գնդակից մի զարհուրելի վերք էր բացված, որ կարմրի և սևի էր խփում: 
Նրա աչքերն ու բերանը բաց էին: 
Թվում էր, թե ջանք է անում ամբողջ կրծքով շունչ քաշելու, բայց շունչը քարացած էր նրա թոքերում: 
նրա դեմքը և սպիտակ օսլայած շապիկը (սյուրտուկն ու ժիլետը հանած էր) ամբողջապես թաթախված էին արյան մեջ: 
Առատ արյունը գուբ էր կապել նրա տակ:

Զարհուրելի էր նրան նայել:

Եվ Զաքարը զարհուրում էր: 
Այո, զարհուրում էր միայն…
Էմման հետևյալ օրը միայն իմացավ Զազունյանի անձնասպանության լուրը և իմացավ ոչ թե Զաքարից, այլ տեղական լրագրերից, որոնց մեջ տպված էին այդ անձնասպանության բոլոր մանրամասնությունները, բացի պատճառից, որ ոչ ոքի հայտնի չէր:

Ի՞նչ զգաց արդյոք Էմման այդ լուրը կարդալով:

Կան դրություններ, որոնք գրի չեն առնվում:

Նույն օրը Էմման քաղաքային պոստով հետևյալ նամակը ստացավ.
«Էմմա.
Հիշո՞ւմ ես, երբ ես քեզ զգուշացնում էի երկնային պատուհասից: 
Գուցե անմիտ բան էր դա, բայց երբեմն լինում են այնպիսի անմիտ բաներ, որոնք խոր իմաստ են ունենում և որոնց ամեն ոք չի կարող հասկանալ…	ճակատագիրն էր, թե մի ուրիշ բան, ստիպեց ինձ անել այն, ինչ որ դեմ էր իմ հոգուս և հասկացողություններիս... 
Ընկա՞ արդյոք ես, թե ոչ — ո՛վ գիտե, բայց ես այլևս չէի կարող այս դրությունը շարունակել... 
Ի՞նչ երջանկություն պետք է լիներ իմ երջանկությունն, երբ ամեն մի րոպե համոզված պետք է լինեի, որ քեզ միշտ վրդո՛վմունք, հուզմունք եմ պատճառում, որ այդ երջանկությունը ձեռք է բերված ուրիշի թշվառությամբ, մանավանդ, որ այդ ուրիշը իմ ընկերն է... 
Լավ մտածիր, Էմմա, այդ մասին, և հույս ունիմ, ինձ չե՛ս դատապարտի... 
Ես ավելի լավ համարեցի ինձ զոհել ուրիշի համար, քան թե ուրիշին՝ ինձ համար: 
Մի քանի վայրկյանից ես կձգեմ այս աշխարհը և կմտնեմ անհայտության անվե՛րջ աշխարհը... 
Լույսը նվազո՛ւմ է, խավարը շրջապատում է ինձ, մի վայրկյան էլ — և ես իմ մարմնի ծանրությունը այլևս չեմ զգալ: 
Թողնում եմ ես այս աշխարհիս վրա այն, ինչ որ ինձ է պատկանում... էմմա, իմացիր, ես սերս չեմ զոհում, այլ — ինձ:

Ա. Զ.»
Այդ օրը չէ, բայց հետևյալ օրը Էմման ամբողջ ժամերով գլուխը գնում էր այդ նամակի վրա և ծանր, դառն անմխիթար արտասուքներով ողողում էր նրան:

1890



 --------------------------------------- 




